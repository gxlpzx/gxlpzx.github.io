<html>
<head>
<title>人生问题发端</title>
   <META HTTP-EQUIV="Content-Type" CONTENT="text/html; charset=utf-8">
<style>
#page {position:absolute; z-index:0; left:0px; top:0px}
.swy1 {font: 12pt/16pt "宋体"} 
.swy2 {font: 9pt/12pt "宋体"} 
a {text-decoration:none}
</style>
</head>
<BODY BGCOLOR="#E4EBF1">
<span class="swy2">
<A HREF="index.html" tppabs="http://www.goldnets.com/xd/zatan/r/rswt/index.html">人生问题发端</A>
</span>
<CENTER><B><FONT FACE="楷体_GB2312"><FONT COLOR="#FF6666"><FONT SIZE=5>谁是《齐物论》之作者？</FONT></FONT></font></B></CENTER>
<center><HR WIDTH="85%"></CENTER>
<div align="center">
<table border="0">
  <tr>
    <td><pre><span class="swy1">
<center><B><FONT COLOR="#CC33CC">一　述题</B></FONT></center>
    今本《庄子》，为向秀郭象所编定者，计有《内篇》七，《外篇》十五，《杂篇》
十一。按，内外杂之分，一凭主观，既无逻辑为之差别，又无遗说为之依据，可谓注者
之私识，无关庄生一书之弘旨。读者如不局促于西晋二君之藩篱，斯不当据为典要。即
如《齐物》一篇，在庄书中独显异采，以文词论，徘徊幽忽，不似他篇之昭朗翱翔也。
以思想论，决然无主，不似他篇之睥睨众家也。再以标题言之，《庄子》一书中，此篇
之外无以论名者，自慎到荀卿吕不韦之前，亦不闻以论名篇，则此篇之可疑滋甚，此题
之待证孔殷。无惑乎自北宋人发挥批评精神，此事遂为经籍批评学中一问题。
    疑此篇名者自王安石始，（王说引见后代人书，原文今不可考见。）而王应麟等畅
其说。《困学纪闻》（卷十）云：
    《齐物论》，非欲齐物也，盖谓物论之难齐也。是非毁誉，一付于物，而我无与焉，
则物论齐矣。邵子
    诗谓“齐物到头争”，恐误。张文潜曰，“庄周患夫彼是之无穷而物论之不齐也，
而托之于天籁。”（下略）（按，今本《柯山集》不载此语。）
    又，钱大昕《养新录》十九云：
    王伯厚谓《庄子·齐物论》，云云。（同上文所引，不重录。）按，左思《蜀都赋》，
“万物可齐于一朝”，刘渊林注云，“庄子有齐物之论。”刘琨《答卢谌书》云，“远
慕老庄之齐物。”《文心雕龙·论说篇》云，“庄周齐物，以论为名。”是六朝人已误
以齐物两字连续，唐人多取齐物两字为名，其误不始康节也。
    究竟谁误谁不误，今可考定，而本书作者亦可借此推求焉。

<center><B><FONT COLOR="#CC33CC">二　今本《庄子》为向郭所定与古本大不同</B></FONT></center>
    欲解此题，宜先究今本《庄子》为何如书。《世说新语·文学》章云：
    初，注《庄子》者数十家，莫能究其旨要。向秀于旧注外为解义，妙析奇致，大畅
玄风。惟《秋水》
    《至乐》二篇未竟，而秀卒，秀子幼，义遂零落。然犹有别本。郭象者，为人薄行，
有俊才。见秀义不
    传于世，遂窃以为己注。乃自注《秋水》《至乐》二篇，又易《马蹄》一篇，其余
众篇，或定点文句而已。后秀义别本出，故今有向郭二庄，其义一也。
    又《晋书·向秀传》云：
    向秀……雅好老庄之学。庄周著内外数十篇，历世方士虽有观者，莫适论其旨统也。
秀乃为之隐解，发明奇趣，振起玄风，读之者超然心悟，莫不自足一时也。惠帝之世，
郭象又述而广之，儒墨之迹见鄙，道家之言遂盛焉。
    又陆德明《经典释文·庄子序录》云：
    然庄生宏才命世，辞趣华深，正言若反，故莫能畅其弘致。后人增足，渐失其真。
故郭子玄云，“一曲之才，妄窜奇说，若《阏奕》《意修》之首，《危言》《游凫》
《子胥》之篇，凡诸巧杂，十分有三。”
    《汉书·艺文志》《庄子》五十二篇，即司马彪孟氏所注是也。言多诡诞，或似
《山海经》，或类占梦书，故注者以意去取。其《内篇》众家并同，自余或有外而无杂。
唯子玄所注，特会庄生之旨，故为世所贵。
    据此，《庄子》一书后来以郭注为定本。前此诸家虽崔撰注二十七篇，向秀注二十
六篇，司马彪注五十二篇，并著录于《释文》。向秀注二十卷，（原注，“今阙。”）
司马彪注十六卷，（原注，“本二十一卷，今阙”。）并著录于隋志。崔向司马三家亦
并著录于两唐书志，然《崇文总目》即已不载，陈振孙谓“向义今不传”，知先郭诸家
均亡于唐世，或唐宋之际矣。今以现存各家庄子注对勘，不特篇卷无殊，即文字之差异
亦复至少，知郭注既为定本，诸家从此沦没。今固不能见庄书面目于郭本之前，类书等
所引《庄子》有在今本外者，必由唐人犹见司马本之故。（《御览》编于宋初，然实抄
旧有类书。）
    然郭本实删定本也。《释文》序录所引郭子玄语不见今本《庄子》注，意者当为
《庄子》注后序，或郭氏他文，今不可考。此文谓“凡诸巧杂十分有三”，是郭氏本对
司马氏本所删除者，十居其三。按释文叙录载司马本五十二篇（汉志同），郭本三十三
篇，郭本正当司马本百分之六十三余，与郭氏删芟什三之数相合。所谓“《阏奕》《意
修》之首，《危言》（或系《厄言》之误）《游凫》《子胥》之篇”，今皆不可见，是
皆删之矣。且向郭二氏实魏晋玄风之中坚，文辞清华，思致玄邈，而考订之学，则非所
论也。故上之不如汉儒之质拙，虽欲改窜而不能掩其迹。下之不如宋世朴学诸贤，如朱
熹蔡沈王应麟，疑古辩伪可得其正。乃竟指挥由心，率尔编定，其失多矣。恐向郭之本
不特篇章有选择，即词句亦有所删改耳。
    又按《史记》庄子列传云：
    庄子者……其学无所不阏，然其要本归于《老子》之言，故其著书十余万言，大抵
率寓言也。作《渔父》，《盗跖》，《胠箧》，以诋訾孔子之徒，以明老子之术。《畏
累虚》《亢桑子》之属，皆空语，无事实。按，《亢桑》，及《庚桑》当并是空桑之转。
张守节《正义》以为《亢桑子》即今本《庚桑楚》，张守节生当司马本未亡时，此说当
不误。其《畏累虚》一名，则司马贞《索隐》云，“按、《庄子·畏累虚》，篇名也。”
是太史公所特为标举者，亦有为向郭所删落者矣。《庄子》一书，诚非尽庄子所著，然
内外杂之分既不可据，向郭又非考定之才，其所去取，自是凭一家之爱憎而已。
    今更进而论《齐物论》一篇之思想。齐物一篇，所论者甚多曲折，其文词又复张皇
幽眇，诚不可以一言归纳之。然郭注颇得其要旨，其言曰：
    夫自是而非彼，美己而恶人，物莫不皆然，故是非虽异，而彼我均也。
    此《天下》篇谓慎到“舍是与非”也。《天下》篇所云“决然无主，趣物而不两”
者，齐物反覆言之，盈数百言，以多方作喻，其归则“至于莫之是莫之非而已矣”。
“万物皆有所可有所不可”而“辩也者有不见也”，正《天下》篇所谓“大道能包之而
不能辩之也。”《齐物论》更详申其义曰，“是不是，然不然。是若果是也，则是之异
乎不是也，亦无辩。然若果然也，则然之异乎不然也，亦无辩。”“是非之彰也，道之
所以亏也。”至于“弃知去己”之义，《齐物论》中啮缺问乎王倪一节，所释最为明白，
所谓“弃知”，并己之不知亦不知，并物果无知否亦不知。所谓去己，则罔两与景皆无
所谓己，人之所美，则“鱼见之深入，鸟见之高飞”者也。凡此相同之点，无待列举。
细以《天下》篇所述彭蒙慎到田骈所持义与《齐物论》比勘，自当觉其互为注脚耳。
    儒家曰：“夫物之不齐，物之情也。”非儒者务反是，以为物本齐也，乃有妄人儒
墨者，自以为圣智，立是非，辩人我，于是乎不齐矣。以不齐齐其齐也，不齐，犹《庄
子》曰，“以不平平其平也，不平。”
    《齐物论》一篇，在《庄子》三十三篇中，“块然独处，廓然独居。”文词既绝与
他篇不同，思想亦不类。今以《天下》篇庄子所以自述者为准，知《逍遥》《秋水》诸
篇最为庄子之本旨，所谓“外死生无终始者”《外篇》《杂篇》所载转多胜义。《齐物
论》者，犹不免以齐为心，以齐喻齐，不若以非齐喻齐也，如是安得“上与造物者游”
乎？故《齐物论》虽能“与物輓转”，而《庄子》犹以为“慎到田骈不知道”。
    《齐物论》词句与《庄子》他篇偶同者，一见于《庚桑楚》，再见于《寓言》，皆
抄袭齐物，无关旨要，盖后人敷衍成文者，此不足为齐物属于庄子著书之证，适足为
《齐物论》混入庄学颇早之证。时至汉初，反儒墨用古之义及其认真之态度者，几皆托
庇于黄老，于是乎《庄子》中甚多篇颇似为五千言作注脚者，而庄老之分乃不易见。慎
到之学，当至战国末而微，以儒墨为对，自觉其近于庄氏，其混入亦复近情。今幸犹存
《天下》篇，可据以探其异源耳。
    《庄子》之学，在汉仅附《老子》而行，至魏晋则转以《老子》释《庄子》。吾尝
以为老学凡三变，而阴阳养生神仙术数之比附者不与焉。其一曰关老，其义流行于战国
末，乃道术之一派，如《天下》篇所述者是也。其二曰黄老，其义流行于盛汉，乃用世
之学，君相南面之术也。其三曰庄老，其义流行于魏晋，乃与时俯仰之见解，衰代聪明
自私之人之避世术也。（干宝《晋纪》总论，“学者以庄老为宗”，明庄学比老学在当
时更居前列，魏晋玄谈，实以老释庄耳。）庄书虽称《老子》，并非老学，《天下》篇
所论者可证。时至汉初，九流相混，庄义难行于盛时，遂成《老子》之附庸。太史公所
见，乃当时之景象，一如班志叙墨家所释贵俭，兼爱，尚贤，明鬼，非命，尚同诸义，
皆汉代墨者之义，非战国时墨学之真。自庄书之要义观之，此为庄学之衰微，然庄书正
恐缘此而不失耳。在一派学术衰杀之日，其名犹盛，其理则识之者少，一切相干不相干
者，从此附入，亦事理之恒然。人皆知《庄子》之名，而不识《庄子》之实，他家名稍
逊者，若与庄义相邻，在无别择之时人观之，即为《庄子》书矣。然则汉志著录《庄子》
五十二篇，其中正可有他家书之混入，汉晋名贤无以识别之也。

<center><B><FONT COLOR="#CC33CC">三　《齐物论》作者为慎到</B></FONT></center>
    今日考订古籍，仅可有《庄子》一书之问题，不可有庄子一人之问题。仅可以一篇
为单位，不可以一书为单位。古者诸子著书，自吕刘诸家之外，多以篇为单位，集众篇
以为一书者，后人之作为，每非著者及生可见之事。功出后死之人，或竟远隔数代，不
能起古人而言之，即不能辨何者为原书，何者后录矣。庄子事迹，可考者少，其曾游稷
下否，今不可断言（其不游稷下为章氏太炎臆说）。其真终身不仕否，今无术证明（见
《史记》）。今日可得议而不辩者，只庄书之思想系统耳。
    欲明此事不可不立一标准，标准惟何，《天下》篇所论者是也。《庄子》《内篇》
七，固为魏晋名贤所重，然太史公所重者，乃在《渔父》《盗跖》《胠箧》。此由魏晋
玄风，逍遥为胜。盛汉百家，老氏为先。各从其时，不关庄书之本。《天下》篇虽未必
为庄生自作，然所举六派十一家恰与《荀子·非十二子》篇，《天论》篇末，《吕氏·
不二》篇，及《孟子》所论者，大体相合，明其所述者为战国末诸子之形态，非如刘安
司马谈所说为汉人之见识也。此《天下》篇早成之外证也。关老一派，慎到田骈一派，
自后人观之，若不易分，而庄老之混，不特汉儒多作此想，即庄书本身亦每现此象。然
五千文具在，不同《厄言》，道德义可据，无关《逍遥》。今庄书多篇竟若混同之水，
而《天下》篇所示，乃为泾渭未合之上游，从此可知《天下》篇所示者，庄生之元意，
虽《胠箧》《盗跖》，亦为后起之书矣。此《天下》篇早成之内证也。持《天下》篇为
准，以别关老与庄氏，即可出《齐物论》于庄书矣。《天下》篇述慎到田骈之方术曰：
    公而不当（崔本作党），易而无私，决而无主，趣物而不两，不顾于虑，不谋于志，
于物无择，与之俱往。古之道术有在于是者，彭蒙田骈慎到闻其风而悦之。齐万物以为
首，曰，天能覆之，而不能载之，地能载之，而不能覆之，大道能包之，而不能辩之。
知万物皆有所可，有所不可，故曰，选则不徧，教则不至，道则无遗者矣。是故慎到弃
知去己，而缘不得已，泠汰于物，以为道理。曰，知不知，将薄知而后邻伤之者也。謑
髁无任，而笑天下之尚贤也。纵脱无行，而非天下之大圣。椎拍輓断，与物宛转。舍是
与非，苟可以免。不师知虑，不知前后，魏然而已矣。推而后行，曳而后往。若飘风之
还，若羽之旋，若磨石之隧，全而无非。动静无过，未尝有罪。是何故？夫无知之物，
无建己之患，无用知之累。动静不离于理，是以终身无誉。故曰，至于若无知之物而已，
无用贤圣。夫块不失道，豪桀相与笑之，曰，慎到之道非生人之道，而至死人之理，适
得怪焉。
    田骈亦然。学于彭蒙，得不教焉。彭蒙之师曰，古之道人，至于莫之是莫之非而已
矣。其风亦然，恶可而言。常反人不见观，而不免于鲩（輓）断。其所谓道非道，而所
言之韪不免于非。彭蒙田骈慎到不知道。虽然，概乎皆尝有闻者也。
    据此文，则慎到著书，曾以齐物一篇为首也。所谓“马”者，谓首章，犹《国语》
云“以那为首”。又《史记·孟子荀卿列传》云：
    慎到，赵人，田骈，接子，齐人，环渊，楚人，皆学黄老道德之术，因发明序其指
意，故慎到著十二论，环渊著上下篇，而田骈接子皆有所论焉。
    据此文，则慎到著书，以论名篇其数凡十二也。合此两事，知《齐物论》者，慎到
所著十二论之首篇也。
    《齐物论》一篇中，仅末段见庄子名，然此段陈义乃与前文相反。此段中有云，
“周与胡蝶则必有分矣”，前文乃云，“分也者，有不分也。”试取古卷子本看其款式，
卷尾最易为传写者追加，此段之来源正当如是。
    此篇除末节外，分作数章，皆为对语。最先最长之一章为南郭子綦与颜成子游之对
语，此两人皆无可考。据下文南郭子綦名丘，颜成子游名偃，字子游。夫师名丘，而徒
名偃，更字子游，俨然影射孔子与言偃。战国时，孔子与言偃，在儒家中最知名，荀子
所谓，“仲尼子游为兹厚于后世”也。今乃仿其名号，改其主义，以为论议，甚矣慎到
之吊诡，稷下先生之好事也！

<center><B><FONT COLOR="#CC33CC">四　前章所持论之旁证</B></FONT></center>
    慎到之学见引于晚周诸子者，皆与前说吻合。兹列举如下。（荀子·非十二子》篇
云：
    尚法而无法，不循（从王念孙改）而好作。上则取听于上，下则取从于俗。终日言
成文典，反紃察之，则倜然无所归宿。不可以经国定分。然而其持之有故，其言之成理，
足以欺惑愚众，是慎到田骈也。
    又《天论》篇：
    慎子有见于后，无见于先。老子有见于诎，无见于信。墨子有见于齐，无见于畸。
宋子有见于小，无见于多。有后而无先，则群众无门。有诎而无信，则贵贱不分。有齐
而无畸，则政令不施。有少而无多，则群众不化。
    《吕览·不二》篇：
    老聃贵柔，孔子贵仁，墨翟贵廉，关尹贵清，子列子贵虚，陈骈贵齐。（高注：
“贵齐，齐生死等古今也。”）
    今按，所谓尚法者，解见下章。所谓“不循而好作”者，仅谓其著书陈义，自我作
古，是泛语，未能据以审断慎子思想。其谓“上则取听于上，下则取从于俗”者，疑谓
在上位者，一任所凭之势以为治，无待乎辩贤与不肖，正如《韩非子·难势》篇所引慎
到语“无以是知势位之足恃，而贤智之不足慕也”。齐物之思想，若以之应用于人事，
自必去是非，泯贤愚，而专用势。“上则取听于上”者，指似于居上者当取其力其自身
所凭之势，“下则取从于俗”者，既不辩是非，等而齐之，自可顺俗为治。所谓“有见
于后无见于先”者，但据本文颇不可解，观下文云，“有后而无先，则群众无门”，则
易解矣。由《荀子》观之，慎子不能探本追源，以定是非，乃杂然并陈，以为万物皆可
皆不可，群众对此，犹治丝而棼之，何所适从？故曰，“有后而无先，则群众无门”也。
后者，众说之比肩，先者，原始之一贯也。
    上文所释，诚非唯一可能之解。吾在此处所祈求辩证者，仅谓《荀子》此语与齐物，
论为慎子义之一说不相违悖，非谓其相互证明，此中分际，不敢逾越。《慎子》书既号
称十二论，齐物之外至少犹有十一篇，齐物固为道体之言，此外必有用世之论。以齐物
之道论，自可有“无所归宿”之人事论，用势而不尚贤之政治论耳。
    至于《吕览》所载，乃大可为吾解《齐物论》之证。陈骈即田骈（见汉志），田骈
即与慎子同道齐名之人，庄荀论此一派，皆以二者并举。此语中所谓柔，仁，廉，清，
虚，皆指抽象之德，不关政治之用，则所谓齐者，当亦如是。高诱注以贵齐为“齐生死，
等古今”，不以为齐贵贱，甚得其旨。田骈既贵齐，慎到亦必贵齐，贵齐之义，正托于
《齐物论》以传于今耳。

<center><B><FONT COLOR="#CC33CC">五　论今本《慎子》不足据</B></FONT></center>
    如此解《齐物论》，吾深觉其涣然冰释矣。然有一类事实，表面与吾说不合者，即
汉志著录《慎子》四十二篇在法家，而今本《慎子》思想与《齐物论》既不相干，文词
更绝不类，是也。
    求解此谜，并非难事。由《庄子·天下》篇、《荀子·非十二子》篇所示，慎到田
骈乃一派之学，今汉志以田子二十五篇列之道家，《慎子》四十二篇列之法家，明二子
之后世，学有变化矣。战国诸子，相反相生一传之后，本师之名号未改，此学之内容乃
变，是以读其书者不可不论其世也。据《史记·秦始皇本纪》太子扶苏语，孔子为神仙
方士所宗，据《非十二子》篇，子思孟子造为五行，据汉志语，墨以养三老五更为兼爱，
以顺四时而行为非命。此岂所以论其朔耶？凡此持论者，皆据当时所见言之，既不可以
为探本之谈，亦不便以为伪造之证。慎到田骈，在始本为一家之学，《天下》篇所著者
其道论也。其用世之旨，政治之论如何，虽可略窥其端，究不能详考其说，惟既以绝是
非摒知虑为说，自易流为任势尚法之学。意者十二论中先开其端，其弟子所记乃衍而畅
之。道家之流为法家，本自然之势也。（汉志所谓道家者，虽以五千文为宗，实乃关尹
老聃，慎到田骈，庄周列御寇之总名。）凡此慎田二子之支流，邻于法家引于韩非者，
正是荀子所谓“尚法而无法”，汉志所以列四十二篇于法家者也。犹之自《文子》以降
引《老子》言多出五千文之外者，因当时五千文之外，复有托名老子之传记，其书后世
不传耳。且学风之变，动于时尚，成于利禄之途。在慎子田子时，世变未至其极，大国
犹可安居，稷下先生开第康庄之衢，不治而议论，穷年清谈，块然可以为生。下逮战国
末，交争之风更炽，利国之要求尤著，承师说者，自不能不迁竞时尚，以写新书，而资
啖饭，于是解《老子》者，为申韩张目，承慎到者，助法家扬波矣。儒墨在汉皆曾如此
承变，慎学在战国未容亦不免耳。然则韩吕所引，慎子后世书也。果汉志著录之四十二
篇不绝，吾说当得直接证明。今幸道家犹著录《田子》二十五篇，高注以为“齐生死、
等古今”，此中得其消息矣。（凡此所论详见拙著《变化的诸子》，未刊。）
    至于今本《慎子》，不足深论。今行世著者二本，慎懋赏本最多，亦最不可据，其
《内篇》已杂采群书，《外篇》乃纯系伪造，世有定评。守山阁本最谨严，然实辑佚之
书，校以《群书治要》，多出者甚少，是此书之全佚久矣。凡此佚文，当在四十二篇中，
吾所谓后世宗慎子者所写录也。
    　　　　　　　　　1936年5月6日
    附记：余之蓄此说也，几近十年矣，人事鞅掌，东西南北，每思写出，而逡巡不果。
本年5月2日，余与李济董作宾梁思永诸先生聚谈一室，涉及此书，乃发愤曰，“今晚回
家写成。”于是尽二夜之力，成此一文。
    此文写成后，同事陈钝先生为我抄录，因举《国学论文索引第三编》所刊山东大学
励学社所刊之《励学》中王先进一文，名《庄子考证》，子目有《齐物论之作者问题》
一项示余。适研究所无此书，立函山东大学索之。越一周，董作宾先生谓有此书，取而
读之，知王先进先生所持之论与余说全合，即谓《齐物论》为慎到作，以《天下》篇为
证也。（《励学》自题出版于1933年12月，惟首页有赵校长序，题1月10日，故知此书出
版期当在1934年1月，或其后。）
    余之初为人道此说也，始于1927年春，在中山大学教书时。1928年春，访胡适先生
于其沪寓，谈中国古代哲学史之再版重写，因及此事。适之先生甚喜此说，勉以速写，
哲学史再版时当引入也。其后适之先生见辄催之，如是二年之久，直至其返居北平之后，
犹以为言。此外余又向同好者道之，如顾颉刚，冯友兰，罗膺中，罗莘田，丁山，容元
胎及其他甚多友人同事，皆习闻吾说。在北大授中国古代文学史课，亦每为诸生言之。
其将此说写布者，则为顾颉刚先生。顾先生于所著《从吕氏春秋推测老子之成书年代》
一文中云：（载于《史学年报》第四期，1932年6月出版并转载于《古史辨》第四册，1
933年3月出版。）
    关于慎到，傅斯年先生有一很重要的发见。他觉得
    《天下》篇中所云“弃知去己”，“舍是与非”，“块不失道”等义均与《庄子·
齐物论》相合，而“齐万物以为首”一语，简直把《齐物论》的篇名也揭了出来了。
    这是四年前他在谈话中所发表的。那时容肇祖先生亦举一证以证成之。他说：“
《史记·孟子荀卿列传》中说，‘慎到，赵人……著十二论’，齐物名‘论’，即是十
二篇之一。”他们的见解都是极精确的。
    按，王先进君文，未注明写于何时，然《励学》出版，既在《史学年报》第四期及
《古史辨》第四期之后，再按以编者之“编后”，王君必预读顾文无疑：因“编后”引
王君来信，自称“其材料是本诸黄方刚《老子年代之考证》一段，在《古史辨）第四册
三五七—八页，和罗根泽《老子及老子书的年代》一段，同书四四九页”。《古史辨》
第四册刊于1933年3月，而王文自谓用其材料，则其写彼一文，必不在1933年之前可知也。
《古史辨》第四册既为王君自认所熟读，所依据，而王君发挥《齐物论》为慎到书之一
义，竟全不引同书中顾先生论此事之原文！然此亦不足深论也。
    　　　　　　　　　　　　　同年月19日
    此意蓄之十年，以为不移之论，一旦写成，转觉可疑。《庄子·杂篇》中与《齐物
论》之思想相应者甚多，不可以为偶合，然则《齐物论》之思想与庄生后学者相混久矣，
《天下》篇所论，仅见其始耳。甚矣治学之宜毋意毋必也。
    ——选自国立中央研究院《历史语言研究所集刊》第六本第四分（1936年上海商务
印书馆出版）。
    ------------------
　　<a href="library/goldbooknew/index.htm" tppabs="http://www.goldnets.com/">黄金书屋</a> 整理校对
    转载请保留，谢谢！
</span></pre>
 </td>
  </tr>
</table>
</center>
</div>
<hr color="#EE9B73" size="1">
<center><A HREF="007.htm" tppabs="http://www.goldnets.com/xd/zatan/r/rswt/007.htm"><span style="background-color: #E1DFF2">上一页</span></a>　　<a href="library/goldbooknew/index.htm" tppabs="http://www.goldnets.com/"><span style="background-color: #E1DFF2">回首页</span></a>　　<A HREF="009.htm" tppabs="http://www.goldnets.com/xd/zatan/r/rswt/009.htm"><span style="background-color: #E1DFF2">下一页</span></a></center>
</body>
</html>
