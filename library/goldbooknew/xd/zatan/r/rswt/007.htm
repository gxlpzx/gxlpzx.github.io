<html>
<head>
<title>人生问题发端</title>
   <META HTTP-EQUIV="Content-Type" CONTENT="text/html; charset=utf-8">
<style>
#page {position:absolute; z-index:0; left:0px; top:0px}
.swy1 {font: 12pt/16pt "宋体"} 
.swy2 {font: 9pt/12pt "宋体"} 
a {text-decoration:none}
</style>
</head>
<BODY BGCOLOR="#E4EBF1">
<span class="swy2">
<A HREF="index.html" tppabs="http://www.goldnets.com/xd/zatan/r/rswt/index.html">人生问题发端</A>
</span>
<CENTER><B><FONT FACE="楷体_GB2312"><FONT COLOR="#FF6666"><FONT SIZE=5>说“广陵之曲江”</FONT></FONT></font></B></CENTER>
<center><HR WIDTH="85%"></CENTER>
<div align="center">
<table border="0">
  <tr>
    <td><pre><span class="swy1">    余少读《文选》，至枚乘《七发》之赋曲江潮，为之神往，窃思何日得见此海天之
大观耶？二十余年间，西游欧洲，南居岭外，终不得一睹子胥之波臣。民国十七年秋，
羁旅上海，于仲秋既望往观于海宁，然后知枚生之辞，华而未尝无实，铺张而恰中事情
也。归途坐小舟，遵江溪，景物清新，心旷神怡，窃意楚太子何事如彼头巾寒酸气，告
以巨观，曰病未能，告以孔墨，乃霍然愈？于是益觉枚生所称曲江之潮非浙江潮莫当，
而所谓“广陵之曲江”一语，更不能释然于心矣。后来稍稍询之治地理者，广陵之称，
终不可解。今北都再危，忧愤忘事，爰检屈辞，遂及枚赋。旧情既萌，獭祭群书，卒得
证据，涣然冰释矣。谨写其解如下：
    以曲江为浙江者，朱竹垞也。既以曲江为浙江，遂似不得不以广陵为钱塘之城。
（见《曝书亭集》卷三十一，《与越辰六书》。）以广陵为近世所谓扬州城者，汪容甫
也。既以广陵为扬州城，遂似不得不以曲江当甘泉县之小水。实则广陵正是后之广陵，
曲江亦即后之浙江，事在易而两君求之难矣。
    地名，人为者也，可同名，可移徒，可讹谬。地理，自然界之事实也，人不得而改
易，故论地当以自然事实为先。今浙江之潮，诚世界希有之大观，必入海之口为胃形，
然后能成此奇迹。今世上有此现象者，钱塘江之外，仅南非一大川类似。若从汪氏说，
以曲江为北江，则必二千年前，扬子江入海处与今日形状大异，镇江以下皆在海中，然
后可也。夫崇明岛至宋始大，今日东海海塘之筑始于明代，固为熟知之事实。然谓西历
纪元第二世纪中，即枚乘生时，长江入海处与今日情形如此大差异，诚不可能，区区二
千年，在历史上固然久远，在地质史上乃不成一单位。且浙江潮固历代著名者，若扬子
有同类之潮，枚乘之后不便即无称道之者，歌咏之者。李善注固以曲江为扬子江者，乃
不得不引山谦之《南徐州记》，《南齐书·地理志》，以佐证之。然所引仅谓有江涛耳，
与《七发》所形容者迥别。今扬子江潮犹及芜湖，然非浙江潮之类也。枚乘固云，“通
望乎东海”，则观潮处必东近海口，设以扬子当之，亦必如今日海门以下，非扬州镇江
之形势也。又云：
    其始起也，洪淋淋焉，若白鹭之下翔。其少进也，浩浩渺渺，如素车白马帷盖之张。
其波涌而云乱，扰扰焉如三军之腾装。……诚奋厥武，如震如怒。
    则俨然今日浙江潮之画图也。郦道元，古代地理学之第一权威也。其序地理，虽不
能尽由目验，亦皆折之事实，绝非抄袭史传，排比文词者可比。其注江水，虽庐江郡以
下自宋已阙佚，然其注浙江则云：
    常以月晦及望尤大，至二月八月最高，峨峨二丈有余。吴越春秋以为子胥文种之神
也。昔子胥亮（忠）于吴，而浮尸于江，吴人怜之，立祠于江上，名曰胥山。吴录云，
胥山在太湖边，去江不百里，故曰江上。文种诚于越，而伏剑于山阴；越人哀之，葬于
重山。文种既葬一年，子胥从海上负种俱去，游夫江海。故潮水之前扬波者伍子胥，后
重水者大夫种。是以枚乘曰：“涛无记焉。然海水上潮，江水逆流，似神而非，于是处
焉。”
    郦君明明以枚乘之曲江为浙江，汪氏舍此说，而乞灵于《南齐书》志、《南徐州记》，
诚忘轻重。且“曲”“浙”本一词，其音变甚明。今按之地形，征之字义，曲江潮之必
为浙江潮，无可疑也。
    广陵一名始见于《史记》六国表，慎睹王二年，即楚怀王十年（西前319），“城广
陵”。此当由灭越而起，前此十余年，越为楚灭，故今城之。史记此处固未示吾人以广
陵之所在，然《项羽本纪》云：
    广陵人召平，于是为陈王徇广陵，未能下。闻陈王败走，秦兵又且至，乃渡江矫陈
王命，拜梁为楚王上柱国。
    是时项梁“举吴中兵”，而召平渡江拜之，则广陵之在江北明矣。且据上文所引史
记两事，广陵自战国即为重镇，不容钱塘江上又有一小邑，用夺其称。自汉以来，广陵
为邑，为国，为郡，斑斑可考。今按之沿革，广陵城之必在江北，为近代所谓扬州城之
前身，又无可疑也。
    广陵城既必在江北，曲江潮又必然浙江潮，则“广陵之曲江”一词其不词乎？于是
清帝弘历曰：
    《七发》之作，不过文人托事抒藻之为，如子虚亡是，骋其赡博。非必若山经地志，
专供考资者之脉络分
    明也（引见王先谦本《水经注》卷首）。
    此语胡涂之极！子虚亡是，固可空托，若言实在地名，则不能乱说，乱说必为时人
所训。昆仑玄圃，神话中之地名也，故屈平可以肆用之，然云梦息慎，则实际地名矣，
司马长卿设子虚亡是，然不能言“齐之云梦”“楚之息慎”也。然则“广陵之曲江”一
词，必为汉惠文时通行之语，或可通之称。今宜寻其所由。若不然者，则《七发》必后
人书矣。
    以为广陵国不涉江南者，乃误读汉地理志之故。汉志郡国皆哀帝元始二年制，与前
此之郡国分合不同。汉志中之广陵国境，乃成帝继广陵王胥之绝嗣，重立广陵孝王子守
以后之分土。元始二年，在王位者为守子弘，此时广陵王国早失在江南之鄣郡，不止会
稽而已。弘历以汉志之广陵国境论枚乘时事，其疏已甚。又《史记》褚少孙补《三王世
家》记元狩六年广陵王胥受封之策曰：
    於戏小子胥，受兹赤社！朕承祖考，维稽古建尔国家，封于南土，世为汉藩辅。古
人有言曰，大江之南，五湖之间，其人轻心。扬州保疆，三代要服，不及以政（《汉书
·武五子传》同）。
    褚又曰“考武帝之时，同日而俱拜三子为王，……各因子才力智能及土地之刚柔，
人民之轻重，为作策以申戒之。”又曰：“夫广陵在吴越之地，其民精而轻，故诫之曰
云云。”《汉书》亦云：“同日立，皆赐策，各以国土风俗申戒焉。”夫五湖，具区也，
吴越，会稽郡是其本土。设若广陵王胥初受封时，并不及于会稽，则汉书及褚补所云，
皆为不根之谈矣。
    景帝后三年，武帝立，时年十六。武帝年“二十九，乃得太子，甚喜”，当在元朔
元年。《武五子传》云，“元狩三年，立为皇太子。年七岁”，亦戾太子生在元朔元年
之证。卫夫人王夫人并宠幸于武帝，元朔元年三月，立皇后卫氏，是太子生然后立其母
为嫡，戾太子前，武帝当无子。同日受封之齐闳燕旦广陵胥三王，既皆不长于戾太子，
而三人中齐当居长，广陵王又为燕王之同母弟。《三王世家》首列霍去病上书云，“皇
子赖天，能胜衣趋拜”，又曰，“皇子或在襁褓而立为诸侯王”。又，闳立八年，薨，
而褚曰“早死”。《汉书·燕王旦传》云，“旦壮大就国”。凡此皆足证明三王初立，
正在数龄，未尝即就国也。且由太子初生之元朔元年至三王受封之元狩六年仅十一年，
尤为三王受封时少小之明证。广陵王始封时既未就国，则此国自等于虚设，会稽仍为汉
廷之郡。封策中虽已列入吴越之地，行政上仍为假设之邦。其后元鼎元光中，武帝大用
事于瓯闽，会稽郡为屯兵备战之重地，则会稽之隶汉廷也，当仍而未改。逮后来胥就国
时，或即沿此不得会稽郡矣。江都易王时代，曾兼有会稽郡否，今已不可详知。江都易
王之立，“治故吴国”，故吴都广陵，则江都王亦都广陵。王先谦依此以为江都兼有会
稽之证，乃误以“治故吴国”为“治吴”或“都吴”耳。汉志会稽郡下云，“景帝四年
属江都”，广陵下云，“江都易王非广陵厉王胥皆都此，并得鄣郡而不得吴。”显相矛
盾，未知孰是。考江都王建自杀国除在元狩二年，而建元三年即有会稽守，见严助传，
则江都王或未尝有会稽郡，或先有而后失之耳。西汉诸王国境变化不常，时而益封，时
而削地，时而自请归之汉廷，今不可一一考证得之。要之，江都国广陵国皆不得以为从
来但为江北国，皆一度兼得会稽郡，即钱塘江流域，其踪迹今犹可寻也。
    广陵国非以江北为限，已如上文所述，然广陵国之号既始于元狩六年，枚乘又为文
景时人，在其前不应预知，岂《七发》固为后人所作。抑此语为后人所改耶？曰，不然，
以所治之邑名其郡国者，汉世之通习也。吴王濞之国治广陵，不治吴，则王濞之国在世
俗称谓中，应曰广陵，不曰吴。作吴者策府之官号，作广陵者民间之习语。请举例以说
之：终西汉之世，未尝有吴郡，会稽郡治吴，郡不名吴也。汉志会稽郡下云，“高帝六
年，为荆国，十二年，更名吴”，此谓王濞之国为荆之更名，非谓会稽郡。王濞之国与
会稽郡，大小固绝非一事。汉志广陵下云，“江都易王非，广陵厉王胥，皆都此，并得
彰郡而不得吴。”此处之吴，指会稽郡言，故与彰郡为对。然汉固未尝有吴郡，是直以
吴名会稽郡，即以会稽郡所治邑名会稽郡矣。例一也。《枚乘传》曰，“景帝召拜乘为
弘农都尉。”弘农置郡在武帝元鼎四年，景帝时已有弘农都尉者，汉初弘农当属河南郡，
盖为河南郡都尉而治弘农（钱大昕说）。河南都尉治弘农，即称弘农都尉，是又以治所
名都尉之官也，例二也。刘濞之国，策名曰吴，然既都广陵不都吴，则民间自以称之曰
广陵为便。《越绝书》二，“高皇帝更封兄子濞为吴王，治广陵，并有吴。立二十一年，
东渡之吴，十日，还去。”《越绝书》为东汉会稽人袁康吴平所作，见杨慎丹铅录，其
书稽古多不可据，而记会稽郡事则为亲见亲闻，其称吴王“治广陵，并有吴”者，可征
当时人心中固以濞为广陵王，兼制吴地，国既在广陵，国即称广陵矣。综是以观，王濞
之国称广陵者，当时之通称也。枚乘著书称“广陵之曲江”者，依时俗也。元狩六年封
胥为广陵王者，昔日民间之通称，今升为官府之策名者也。其称曲江必曰“广陵之曲江”
者，明曲江在广陵所隶境内，犹曰“楚之云梦吴之具区”也。知“广陵”为王濞国之俗
称，则“广陵之曲江”一词之解，当从其易，不必求其难矣。阎百诗《潜丘札记》三，
论此事，与今此论有同处，然阎说无证，仅一假设，故为钱晓徵所议。今不引举，读者
幸参看焉。
    然则与其执“广陵之曲江”一词以疑《七发》为非枚乘作，毋宁执此以证其为枚乘
作耳。
    ——选自国立中央研究院《历史语言研究所集刊》第六本第一分（1934年3月上海商
务印书馆出版）。
    ------------------
　　<a href="library/goldbooknew/index.htm" tppabs="http://www.goldnets.com/">黄金书屋</a> 整理校对
    转载请保留，谢谢！
</span></pre>
 </td>
  </tr>
</table>
</center>
</div>
<hr color="#EE9B73" size="1">
<center><A HREF="006.htm" tppabs="http://www.goldnets.com/xd/zatan/r/rswt/006.htm"><span style="background-color: #E1DFF2">上一页</span></a>　　<a href="library/goldbooknew/index.htm" tppabs="http://www.goldnets.com/"><span style="background-color: #E1DFF2">回首页</span></a>　　<A HREF="008.htm" tppabs="http://www.goldnets.com/xd/zatan/r/rswt/008.htm"><span style="background-color: #E1DFF2">下一页</span></a></center>
</body>
</html>
