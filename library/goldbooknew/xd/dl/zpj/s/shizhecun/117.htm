<html>
<head>
<title>施蛰存七十年文选</title>
   <META HTTP-EQUIV="Content-Type" CONTENT="text/html; charset=utf-8">
<style>
#page {position:absolute; z-index:0; left:0px; top:0px}
.swy1 {font: 12pt/16pt "宋体"} 
.swy2 {font: 9pt/12pt "宋体"} 
a {text-decoration:none}
</style>
</head>
<BODY BGCOLOR="#E4EBF1">
<span class="swy2">
<A HREF="index.html" tppabs="http://www.goldnets.com/xd/dl/zpj/s/shizhecun/index.html">施蛰存七十年文选</A>(诗话、词话、书话)
</span>
<CENTER><B><FONT FACE="楷体_GB2312"><FONT COLOR="#FF6666"><FONT SIZE=5>绣园尺牍</FONT></FONT></font></B></CENTER>
<center><HR WIDTH="85%"></CENTER>
<div align="center">
<table border="0">
  <tr>
    <td><pre><span class="swy1">    《绣园尺牍》一卷，清汪乔年绣林著，余家旧藏本，与秋水轩、小仓山房诸尺牍书
杂庋敝箧中，不知几年月矣。今夏偶晒书，检得之，偶读一二章，迥然异乎《秋水轩》
也，且因是写刻本，殊复精好，遂为付书佣整治之，面目一新，宛然寒斋一珍品矣。
    全书凡尺牍五十八篇，大都评骘书画人物之作。而书画人物又大都公安竟陵之流，
悬知此人亦是一“小品迷”，如今之沈启无，林语堂，阿英，刘大杰诸公也。意者此一
卷尺牍，久韬迹敝箧中，而适于今年显，其中岂亦有机缘乎？
    汪氏于袁中郎甚倾倒，其还《袁中郎集》残本与友人书曰：“袁中郎为有明一代关
系风会之人，明诗自王李后家规户摹，中郎出而变其风格，是以集中谓三百古汉魏唐宋
各自有诗，今亦不必标古云云。钱牧翁谓其特机锋侧出，失之矫枉过正，以其流于鄙俚
公行。缪天自亦谓公安之罪以启竟陵者，有自来矣，但才人才笔，各自成家，要诗非其
所长，至集中记赋杂著等作，真从性分中流出一团活泼泼地学问，且复雅正，奇而不诡，
质而不俗，迥非僻涩怪诞者可比。积雨愁死，赖此公相与消遣，殊不觉其翻屋搅瓦耳。
奈少头无尾，仅得半面识，然片语订交，连日相对，颇不为浅矣。仍为什袭，敬还邺架。”
汪氏不以中郎为“鄙俚”，而反以“雅正”归之，“奇而不诡，质而不俗”，可谓一语
中的。读中郎文字而能见到此奇诡之分，质俗之判者，虽至今亦能有几人？此固持文学
正统论者之所难能几及耳。惟汪氏似颇不惬于中郎之诗，谓“非其所长”，余独以为公
安竟陵诸人诗，自以中郎为最。虽间有诽谐语，浅涩语，则所谓才大者往往率兴为之，
如白太傅，苏玉局，黄鲁直集中，似此者亦甚多也。试举中郎七律如《感事》诗云：
“湘山晴色远微微，尽日江头独醉归，不见两关传露布，尚闻一殿未垂衣；边筹自古无
中下，朝论于今有是非，日暮平沙秋草乱，一双白鸟避人飞。”又《送君御宪佥治兵甘
州》四首，其一云：“秋尽天山道几盘，萧萧韎韐塞霜寒，材官似雪分行出，胡女如花
障路看；白鼻驹前回舞袖，青油幕底拜呼韩，知君能得从军乐，不畏沙场行路难。”其
二云：“历尽边霜与塞云，旧题名处墨氤氲，要将麟凤夸殊俗，也使侏儒识古文；净世
才人求属国，晋家词客带将军，腐儒半尺毛锥子，大纛高牙得似君。”岂不大有东坡风
调？七言古如《美人睡起词》，《兰舟引》，《春江引》，《春晓曲》诸篇又俨然艳丽
欲追温李，至绝句如《桃花流水引》，《竹枝词》，《大堤女》，《柳枝词》诸作又甚
有乐府清商曲辞意境，故余以为汪氏言诗非中郎所长，直未免抑之太甚矣。
    尺牍中有关于《帝京景物略》者，见与魏括庵书云：“《帝京景物略》不惟少二册，
即全也，所载惟僧寺略也，谅哉！笔致甚佳，仿郦善长而佐以樊宗师，意在生新古奥，
槎桠荦确，以独步耳。然欲览《帝京》之全，《日下旧闻》为盛也。此意在文章，彼在
博纪，又各不相牟耳。是以竹懒翁间亦取此引证矣。”此意余亦从同之。
    又关于陈仁锡者有还友人陈仁锡《评后汉书》一札云：“七子中陈仁锡本平常，书
经其评者甚伙，而悉不佳，各不虚附，岂能终不水落石出耶？而凌以栋《汉书评林》则
远胜后书，足下精于玩味，自能分别上中上三冷耳。”余未尝读陈仁锡《评后汉书》，
不知汪氏所言当否。但陈氏所选《古文奇赏》，《明文奇赏》俱甚精当，而其所自作记
述小文亦都楚楚有致，似未足以“名不虚附”贬之。且陈仁锡名亦不在七子中，意汪氏
必有误矣。
    关于李日华者亦有复雪萝翁一函云：“连日竹懒各种，得粗览一过，畅快之至，当
读其半，雄辩风生，襟怀洒脱，以谓与坡仙一鼻孔出气也。既览《又缀》王起隆氏序，
即以苏拟之，古人岂欺我哉？向闻松友有此卷，为高牧取去，内皆论画云云，而渠实夫
深领略也。某前镌题画碎句，因见《李君章选屑》而少异之，自以为创，后王雪鸿翁为
补小引，始知有《画媵》之名。今得窥竹懒的蕴，窃喜与前人暗合也。”由此函中，亦
可见《李君实杂著》一书，向来流传甚罕，多有人闻其名而未见全书者。近日上海书贾
有其一部，标价均在百元以上，亦以此耳。
    评论书物之外，有数短札亦极有隽趣，如柬方瑶圃云：“有明徐文长于县令则拒门，
于马策之辈则不然，盖古今无论富贵贫贱偏僻古怪，皆有知己者，如文长于马策之辈亦
复拒门，则何以成其为文长耶？足下待某以马策之辈则可，若高视某以县令则不可。”
又与李雨禾札云：“菊芽小孙，前日一刻间悉摘其牌，皆不可识矣。天下事正须混混沌
沌，分别无乃痴人，小儿大有见识也，一笑。”又与李方伯云：“黄叶青山，寒烟衰草，
绝好一幅送别图，独不宜触行人目耳。两月来接洽，蓦然分手，却望并州是故乡，越念
之情，觉唐人情至语不虚也。”又与王溪雪云：“昨日返寓，即弄顽块，移晷乃已。张
灯后又贪吟游春四绝呈教，小引竟未及作，容补何如？锦石选小而有色泽者，搜剔洗涤，
注水盘中，星罗棋布，陆离光怪，悦目恰神，直忘饥渴，何啻逍遥乎小凌河上，俯瞰沙
明水净时也。有便幸过小窗间，品第甲乙耳。未敢自拟太牢赏鉴，君是南宫，又何让焉？”
皆无迂腐气，为可喜耳。汪乔年，余未知为如何人，《人名大辞典》云是安徽寿州人，
字修龄，号绣林，习帖括未售，遂入资为郎，旋罢归，隐居田园，工画山水人物，兼擅
草书。其著作除尺牍一卷外，尚有《碧玉壶天题画诗》，《绣园诗话》，《梨花楼诗》
诸种，惟不知其生当清代何时，吾友杜衡云，似是清季人，则去今尚不远也。此人风致
颇在中郎竹懒间，他日倘得读其诗文，当亦有味。
    ------------------
　　<a href="library/goldbooknew/index.htm" tppabs="http://www.goldnets.com/">黄金书屋</a> 扫描校对
    转载请保留，谢谢！
</span></pre>
 </td>
  </tr>
</table>
</center>
</div>
<hr color="#EE9B73" size="1">
<center><A HREF="116.htm" tppabs="http://www.goldnets.com/xd/dl/zpj/s/shizhecun/116.htm"><span style="background-color: #E1DFF2">上一页</span></a>　　　　<A HREF="118.htm" tppabs="http://www.goldnets.com/xd/dl/zpj/s/shizhecun/118.htm"><span style="background-color: #E1DFF2">下一页</span></a></center>
</body>
</html>
