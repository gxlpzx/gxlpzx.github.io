<html>
<head><title>黄金书屋---《通天塔》跋语</title></head>
<BODY TEXT="#000000" BGCOLOR="#E4EBF1" LINK="#0000EE" VLINK="#551A8B" ALINK="#FF0000">
<CENTER><B><FONT COLOR="#FF6666"><FONT SIZE=5>《通天塔》跋语&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</FONT></FONT></B></CENTER>
<FONT SIZE=+1>
<pre>

　　余弱冠远游，偶过九华地藏道场。于山巅见肉身菩萨金身，乃惶惶然鞠躬如
也。俯仰之际忽生疑窦：彼肉身菩萨，真得道者耶？真心净者耶？真无欲者耶？
果然，则高居道山焉能普渡？不事普渡岂得独善？既独善矣何惧入海？乃顿然有
省：彼山居者，殆惧软红、远百惑者也。因羞与为伍，自命肉身凡胎曰：远山。

　　余初降尘寰，即有慕道之心，寡言而多问，然每不以长者所答为然，且不好
童稚之戏，惟镇日枯坐无禅之禅而已。六岁习书画，酷嗜丹青；七岁始发蒙，学
无难事；十岁尝操琴，旋以他人心曲难抒胸中之意而止；年十三，复以绘事无补
求道而辍；遂潜心物理，其时尚不知末技亦无益于末世也。

　　十五遇郭女，彼长余三岁。豆蔻悦慕，铭心刻骨。年十七，郭女谓余宜于学
文，断言必有大成，且遥想其情其景，作陶然欲醉状。为悦所欢乃毅然易辙，为
早遂其愿则心无旁骛，苦吟苦读。岂知苦中犹有至乐，乃乐而忘情。彼始而怨望
悔其劝，余终以不悔失其欢。时年十九矣。乃病卧榻上，面中发一巨疣。痛下毒
手拔之，情毒遂解。唯隆中至今尚存遗迹。

　　痛定思痛，忽于似梦非梦之境蒙赐天书，略谓“得之于大西洲前人类文明之
遗墟，因缘际会假汝之手传世”云云。乃示诸友辈，竟未有识其文者。余谛视之，
则依稀半解。乃省前此扰攘种种，皆所以动心忍性，曲为导引也。遂割爱别情，
发愿译出。

　　初览此前人类之遗篇，其字则类乎篆籀，其文则平淡无奇，然动译之时始知
其与今世任一语言迥异。恍兮惚兮，其中有道；真如假如，如假如真；如真如假，
王城王村；无后有后，失明复明；白马非马，王子非子；通天塔，入地狱；代言
人，替罪羊；妙人儿倪氏少女，臭小子孙辈自大；调色和调情与色情无涉，作爱
与作画于爱画有碍。方信显语奥义，扑朔迷离；一梦一体，百变千幻；寓言十九，
乱话三千；嘻笑怒骂，歧义迭出；此起彼伏，山重水复；前勾后勒，柳暗花明。
始知小子狂妄，几欲罢手。惟天命所遣，未敢玩忽。遂摒息万念，面壁八载，然
后不揣鄙陋，强作解人。非敢自诩彻悟其旨也，但求无愧我心而已。

　　庚午动工之际，尚课读两班顽童，故未敢冀其速成。岂知下笔若有鬼助，倏
忽一阅月，《通天塔》即告初成。复马不停蹄费时五阅月，将《通天塔》内外装
修毕。装修之时，蒙吾友周君泽雄慷慨援手，代为译出“结巴街街训”之上联：
“见了女人就结结巴巴地巴巴结结”，佳译无双，未敢掠美，特此鸣谢。惟拙译
下联“吃过荤腥便稀稀拉拉的拉拉稀稀”之拆烂污，诚如王如如之狗尾也。

　　故虽三易其稿，略无自许。惟以此梦未醒，复于似梦非梦之境得另一天书，
喋喋聒耳，片刻不得安宁。辄思梁园虽好，尚非久留之地，况不好不佳若此疯人
院乎？遂以“通天塔永无竣工之日”自解倒悬。

　　　　　　　　　庚午（１９９０）二月下旬　　　　　　　初稿于旧仓街蜗居
　　　　　　　　　庚午（１９９０）三月一日至八月七日　　二稿于不给孤独园
　　　　　　　　　癸酉（１９９３）十月三日至十一月四日　三稿改于得其所斋
　　　　　　　　　甲戌（１９９４）九月廿日至九月廿八日　四稿敲定于不妙斋

<center></center>
