<html>
<head><title>黄金书屋---增壹阿含经·安般品</title></head>
<BODY TEXT="#000000" BGCOLOR="#E4EBF1" LINK="#0000EE" VLINK="#551A8B" ALINK="#FF0000">
<CENTER><B><FONT COLOR="#FF6666"><FONT SIZE=5>增壹阿含经·安般品&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</FONT></FONT></B></CENTER>
<FONT SIZE=+1>
<pre>

    闻如是：

    一时，佛在舍卫国［礻氏］树给孤独园。

    尔时，世尊到时，著衣持钵，将罗云入舍卫城分卫。尔时，世尊右旋顾谓罗云：“汝今
当观色为无常。”

    罗云对曰：“如是，世尊！色为无常。”

    世尊告曰：“罗云！痛、想、行、识，皆悉无常。”

    罗云对曰：“如是，世尊！痛、想、行、识，皆为无常。”

    是时，尊者罗云复作是念：此有何因缘，今方向城分卫，又在道路，何故世尊而面告诲
我？今宜当还归所在，不应入城乞食。

    尔时，尊者罗云即中道还到只桓精舍，持衣钵，诣一树下，正身正意，结跏趺坐，专精
一心，念色无常，念痛想行识无常。

    尔时，世尊於舍卫城乞食已，食后在只桓精舍而自经行，渐渐至罗云所。到已，告罗云
曰：

    “汝当修行安般之法，修行此法，所有愁忧之想皆当除尽。
    汝今复当修行恶露不净想，所有贪欲尽当除灭。
    汝今，罗云！当修行慈心，已行慈心，所有镇恚皆当除尽。
    汝今，罗云！当行悲心，已行悲心，所有害心悉当除尽。
    汝今，罗云！当行喜心，所有嫉心皆当除尽。
    汝今，罗云！当行护心，已行护心，所有骄慢悉当除尽。”

    尔时，世尊向罗云便说此偈：

    莫数起著想，恒当自顺法；如此智之士，名称则流布。与人执炬明，坏於大暗冥；天龙
戴奉敬，敬奉师长尊。

    是时，罗云比丘复以此偈报世尊曰：

    我不起著想，恒复顺於法；如此智之士，则能奉师长。

    尔时，世尊作是教敕已，便舍而去，还诣静室。

    尔时，尊者罗云复作是念：今云何修行安般，除去愁忧，无有诸想？是时，罗云即从坐
起，便往世尊所。到已，头面礼足，在一面坐。须臾退坐，白世尊曰：“云何修行安般，除
去愁忧，无有诸想，获大果报，得甘露味？”

    世尊告曰：“善哉！善哉！罗云！汝乃能於如来前而师子吼，问如此义：‘云何修行安
般，除去愁忧，无有诸想，获大果报，得甘露味？’汝今，罗云！谛听，谛听！善思念之！
吾当为汝具分别说。”

    对曰：“如是，世尊！”尔时，尊者罗云从世尊受教。

    世尊告曰：“如是，罗云！若有比丘乐於闲静无人之处，便正身正意，结跏趺坐，无他
异念，系意鼻头，出息长知息长，入息长亦知息长；出息短亦知息短，入息短亦知息短；出
息冷亦知息冷，入息冷亦知息冷；出息暖亦知息暖，入息暖亦如息暖。尽观身体入息、出
息，皆悉知之。有时有息亦复知有，有时无息亦复知无。若息从心出亦复知从心出，若息从
心入亦复知从心入。如是，罗云！能修行安般者，则无愁忧恼乱之想，获大果报，得甘露
味。”

    尔时，世尊具足与罗云说微妙法已，罗云即从坐起，礼佛足，绕三匝而去。往诣安陀
园，在一树下，正身正意，结跏趺坐，无他馀念，系心鼻头，出息长亦知息长，入息长亦知
息长；出息短亦知息短，入息短亦知息短；出息冷亦知息冷，入息冷亦知息冷；出息暖亦知
息暖，入息暖亦知息暖。尽观身体入息、出息，皆悉知之。有时有息亦复知有，有时无息亦
复知无。若息从心出亦复知从心出，若息从心入亦复知从心入。

    尔时，罗云作如是思罗，欲心便得解脱，无复众恶。有觉、有观，念持喜安，游於初
禅。有觉、有观，内自欢喜，专其一心，无觉、无观，三昧念喜，游於二禅。无复喜念，自
守觉知身乐，诸贤圣常所求喜念，游於三禅。彼苦乐已灭，无复愁忧，无苦无乐，护念清
净，游於四禅。

    彼以此三昧，心清净无尘秽，身体柔软，知所从来，忆本所作，自识宿命无数劫事。亦
知一生、二生、三生、四生、五生、十生、二十生、三十生、四十生、五十生、百生、千
生、万生、数十万生，成劫、败劫，无数成劫、无数败劫，亿载不可计，我曾生彼，名某姓
某，食如此食，受如此苦乐，寿命长短，彼终生此，此终生彼。

    彼以此三昧，心清净无瑕秽，亦无诸结。亦知众生所起之心，彼复以天眼清净无瑕秽，
观众生类，生者、逝者，善色、恶色，善趣、恶趣，若好、若丑，所行、所造，如实知之。

    或有众生，身行恶，口行恶，意行恶，诽谛贤圣，行邪见，造邪见行，身坏命终，入地
狱中。或复众生，身行善，口行善，意行善，不诽谤贤圣，恒行正见，造正见行，身坏命
终，生善处天上。是谓天眼清净无瑕秽，观众生类，生者、逝者，善色、恶色，善趣、恶
趣，若好、若丑，所行、所造，如实知之。复更施意成尽漏心，彼观此苦，如实知之。复观
苦集，亦知苦尽，亦知苦出要，如实知之。彼以作是观，欲漏心得解脱，有漏、无明漏心得
解脱；已得解脱，便得解脱智：生死已尽，梵行已立，所作已办，更不复受有，如实知之。
是时，尊者罗云便成阿罗汉。

    是时，尊者罗云已成罗汉，便从坐起，更整衣服，往至世尊所，头面礼足，在一面住，
白世尊曰：“所求已得，诸漏除尽。”

    尔时，世尊告诸比丘：“诸得阿罗汉者，无有与罗云等也。论有漏尽，亦是罗云比岳。
论持禁戒者，亦是罗云比丘：所以然者，诸过去如来、等正觉，亦有此罗云比丘。欲言佛
子，亦是罗云比丘。亲从佛生，法之上者。”

    尔时，世尊告诸比丘：“我声闻中第一弟子能持禁戒，所谓罗云比丘是。”

    尔时，世尊便说此偈：

    具足禁戒法，诸根亦成就，渐渐当逮得，一切结使尽。

    尔时，诸比丘闻佛所说，欢喜奉行！

输入：DavidChiou
</pre>
</font>
<center>　　<a href="library/goldbooknew/index.htm" tppabs="http://www.goldnets.com/"><span style="background-color: #E1DFF2">回首页</span></a>　　</center>
</body>
</html>
