<html>

<head>
<meta http-equiv="Content-Type" content="text/html; charset=utf-8">
<meta name="GENERATOR" content="Microsoft FrontPage 3.0">
<title>无标题的 普通网页</title>
</head>

<body background="Fo.gif" tppabs="http://www.goldnets.com/zxzj/detail/Fo.gif"  bgcolor="#FFFFFF">

<p align="center"><big><big><big><big><strong>佛说譬喻经</strong></big></big></big></big><br>
大唐 三藏法师义净 译</p>
<div align="center"><center>

<table border="1">
  <tr>
    <td width="100%">如是我闻。一时。薄伽梵在室罗筏城。逝多林给孤独园。尔时世尊於大众中。告<br>
    胜光王曰。大王。我今为王略说譬喻。诸有生死味著过患。王今谛听。善思念之。<br>
    <br>
    乃往过去无量劫时。有一人游於旷野。为恶象所逐。怖走无依。见一空井。傍有<br>
    树根。即寻根下。潜身井中。有黑白二鼠互啮树根。於井四边有四毒蛇欲螫其人。下<br>
    有毒龙。心畏龙蛇。恐树根断。树根蜂蜜。五滴堕口。树摇。蜂散下螫斯人。野火复<br>
    来燃烧此树。<br>
    <br>
    王曰。是人云何受无量苦。贪彼少味。尔时世尊告言大王。旷野者喻於无明长夜<br>
    旷远。言彼人者喻於异生。象喻无常。井喻生死。险岸树根喻命。。黑白二鼠以喻昼<br>
    夜。啮树根者，喻念念灭。其四毒蛇喻於四大。蜜喻五欲。蜂喻邪思。火喻老病。毒<br>
    龙喻死。是故大王。当知生老病死甚可怖畏。常应思念。勿被五欲之所吞迫。<br>
    <br>
    <br>
    而时世尊重说颂曰：<br>
    「旷野无明路 人走喻凡夫 大象比无常 井喻生死岸 树根喻於命<br>
    　二鼠昼夜同 啮根念念衰 四蛇同四大 蜜滴喻五欲 蜂螫比邪思<br>
    　火同与老病 毒龙方死苦 智者观斯事 象可厌生津 五欲心无著<br>
    　方名解脱人 镇处无明海 常为死王驱 宁知恋声色 不乐离凡夫」<br>
    <br>
    　尔时胜光大王闻佛为说生死过患。得未曾有深生厌离。合掌恭敬。一心瞻仰。白<br>
    佛言世尊。如来大慈。为说如是微妙法义。我今顶戴。佛言。善哉。善哉。大王当如<br>
    说行。勿为放逸。时胜光王及诸大众悉皆欢喜。信受奉持。<br>
    <br>
    <br>
    《佛说譬喻经》（大正藏版）<br>
    <br>
    输入者: KTurbo.bbs
    校对者: abstsai
    &#26;<br>
    </td>
  </tr>
</table>
</center></div>
</body>
</html>
