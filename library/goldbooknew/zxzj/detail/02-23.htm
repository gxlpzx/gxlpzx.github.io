<html>

<head>
<meta http-equiv="Content-Type"
content="text/html; charset=utf-8">
<meta name="GENERATOR" content="Microsoft FrontPage Express 2.0">
<title>无标题的 普通网页</title>
</head>

<body background="Fo.gif" tppabs="http://www.goldnets.com/zxzj/detail/Fo.gif"  bgcolor="#FFFFFF">

<p align="center"><font size="6"><strong>佛 说 盂 兰 盆 经</strong></font></p>

<p align="center">西晋三藏法师竺法护 译</p>
<div align="center"><center>

<table border="1">
    <tr>
        <td width="100%">闻如是: <p>一时佛在舍卫国只树给孤独园。大目犍连始得六通，欲度父母，报乳哺之<br>
        恩。即以道眼观视世间，见其亡母生饿鬼中，不见饮食，皮骨连立。目连　<br>
        悲哀，即以钵盛饭，往饷其母，母得钵饭，即以左手障钵，右手搏食，食<br>
        未入口，化成火炭，遂不得食。目连大叫，悲号涕泣，驰还白佛，具陈如<br>
        此。 </p>
        <p>　佛言：「汝母罪根深结，非汝一人力所奈何。汝虽孝顺，声动天地、天神<br>
        　地只、邪魔外道、道士四天王神，亦不能奈何。当须十方众僧威神之力乃<br>
        　得解脱。吾今当说救济之法，令一切难皆离忧苦。」
        </p>
        <p>　佛告目连：「十方众生，七月十五日，僧自恣时，当为七世父母及现在父<br>
        　母厄难中者，具饭、百味五果、汲灌盆器、香油锭烛、床敷卧具、尽世甘<br>
        　美以著盆中，供养十方大德众僧。当此之日，一切圣众，或在山间禅定、<br>
        　或得四道果、或在树下经行、或六通自在教化声闻缘觉、或十地菩萨大人<br>
        　，权现比丘，在大众中，皆同一心，受钵和罗饭，具清净戒，圣众之道，<br>
        　其德汪洋。其有供养此等自恣僧者，现世父母、六亲眷属，得出三涂之苦<br>
        　应时解脱，衣食自然；若父母现在者，福乐百年；若七世父母生天，自在　　<br>
        　化生，入天华光。」 </p>
        <p>　时佛敕十方众僧，皆先为施主家咒愿，愿七世父母行禅定意，然後受食。<br>
        　初受食时，先安在佛前，塔寺中佛前，众僧咒愿竟，便自受食。
        </p>
        <p>　时目连比丘及大菩萨众皆大欢喜，目连悲啼泣声释然除灭。
        </p>
        <p>　时目连母即於是日，得脱一劫饿鬼之苦。
        </p>
        <p>　目连复白佛言：「弟子所生母，得蒙三宝功德之力，众僧威神力故。若未<br>
        　来世，一切佛弟子，亦应奉盂兰盆，救度现在父母，乃至七世父母，可为<br>
        　尔否？」 </p>
        <p>　佛言：「大善快问！我正欲说，汝今复问。善男子！若比丘比丘尼、国王<br>
        　太子、大臣宰相、三公百官、万民庶人，行慈孝者，皆应先为所生现在父<br>
        　母、过去七世父母，於七月十五日，佛欢喜日，僧自恣日，以百味饭食，<br>
        　安盂兰盆中，施十方自恣僧，愿使现在父母，寿命百年无病、无一切苦恼<br>
        　之患，乃至七世父母离恶鬼苦，生人天中，福乐无极。是佛弟子修孝顺者<br>
        　，应念念中，常忆父母，乃至七世父母。年年七月十五日，常以孝慈，忆<br>
        　所生父母，为作盂兰盆，施佛及僧，以报父母长养慈爱之恩。若一切佛弟<br>
        　子，应常奉持是法。」 </p>
        <p>　时目连比丘、四辈弟子，欢喜奉行。 </p>
        <p>　回向文<br>
        愿以此功德　庄严佛净土　上报四重恩　下济三涂苦<br>
        普愿尽法界　沈溺诸有情　悉发菩提心　尽此一报身<br>
        同生极乐国<br>
        <br>
        </p>
        <p>输入者: 阎学新</p>
        </td>
    </tr>
</table>
</center></div>
</body>
</html>
