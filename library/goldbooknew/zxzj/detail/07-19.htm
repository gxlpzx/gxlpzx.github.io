<html>

<head>
<meta http-equiv="Content-Type" content="text/html; charset=utf-8">
<meta name="GENERATOR" content="Microsoft FrontPage 3.0">
<title>无标题的 普通网页</title>
</head>

<body background="Fo.gif" tppabs="http://www.goldnets.com/zxzj/detail/Fo.gif"  bgcolor="#FFFFFF">

<p align="center"><big><big><big><strong>佛说龙施女经</strong></big></big></big></p>

<p align="center">吴月氏优婆塞支谦译</p>
<div align="center"><center>

<table border="1">
  <tr>
    <td width="100%">&#26;　　　　　　　　　　　　　　　　　　　　<br>
    <br>
    　　闻如是。一时佛游於维耶离奈氏树园。与大比丘众千二百五十人俱。及五百<br>
    　　众菩萨。佛以晨旦著衣持钵。入城分卫众会皆从。诸天龙神香华伎乐倍於常<br>
    　　时。佛到长者须福门外。须福有女名曰龙施。厥年十四。时在浴室澡浴涂香<br>
    　　著好衣。为佛眉间亳相之光。照七重楼上。东向见佛在门外住。容貌端正如<br>
    　　星中有月。奇相众好金色从容诸根寂定。女大欢喜则自念言。今得见佛及众<br>
    　　弟子。当以发意作菩萨行。愿令我得道如佛。魔见女发大意心为不乐。念言<br>
    　　是女今兴大福及欲求佛。必过我界多度人民。今我当往坏其道意。魔便下化<br>
    　　作女父形象被服。谓龙施言。今所念者大重。佛道难得亿百千劫勤劳不懈然<br>
    　　後乃成。今世幸有佛。不如求罗汉。既要易得且俱度世泥洹无异。何为贪佛<br>
    　　久负勤苦。汝是我女故语汝耳。龙施对曰。不如父言。罗汉与佛虽俱度世功<br>
    　　德不同。佛智大度如十方空度人无极。罗汉智少若一时耳。何有高才乐於少者<br>
    　　。魔复言。未曾闻女人得作转轮圣王。况乃欲得作佛。佛道长久不如求罗汉<br>
    　　早取泥洹。龙施报言。我亦闻女人不得作转轮圣王。不得作帝释。不得作梵<br>
    　　王。不得作佛。我当精进转此女身竟受作男子身。盖闻天下尊行菩萨道。亿<br>
    　　劫不懈者後皆得作佛。魔见女意不转。益用愁毒更作急教言。作菩萨行者。<br>
    　　当不贪於世间。不惜於寿命。今汝精进。能从楼上自投於地者。後可得佛。<br>
    　　龙施念言。今我见佛乃自爱欲菩萨道。父有教以精进弃身可得佛道。我何惜<br>
    　　此危脆之命。女即於栏边叉手向佛言。我今自归天中之天。以一切愍［注一<br>
    　　］念知我所求。请弃躯命不舍菩萨。以身施佛愿而散华。以便纵身自投楼下<br>
    　　。於空中未及至地。女身则化成男子。时佛乃笑。五色光从口出。照一佛刹<br>
    　　还从顶入。贤者阿难前跪问言。佛不妄笑愿闻其意。佛言。阿难。汝见此女<br>
    　　自投空中化成男子不。对曰见。佛言。此女乃前世时以事万佛。後当供养恒<br>
    　　沙如来。却至七亿六千万劫。当得作佛号名龙盛其寿一劫。般泥洹後经道兴<br>
    　　盛半劫乃灭。时佛说法当度九十七亿万人。令得菩萨及罗汉道。是时人民饮<br>
    　　食。当如第二忉利天上。於是龙施身住佛前。报父母言愿放舍我得作沙门。<br>
    　　父母即听。诸家亲属合五百人。及八百天神。见女人龙施化成男子。皆发无<br>
    　　上正真道意。魔王见众人求佛。更多忧愁不乐惭愧而归。佛说是时莫不欢喜<br>
    　　。<br>
    <br>
    　　　　　　　　　　　　　　　　　　　　　　　　　　　　　　佛说龙施女经。<br>
    ［注一］愍，原字为上敏下心。<br>
    　<br>
    　　　　　　　　　　　　　　　　　　　　　　　　　　　　　　<br>
    <br>
    输入者: 郭鸿达<br>
    校对者: gamblers.bbs
    二校者: keyboard.bbs
    &#26;<br>
    </td>
  </tr>
</table>
</center></div>
</body>
</html>
