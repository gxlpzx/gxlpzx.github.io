<html>

<head>
<meta http-equiv="Content-Type" content="text/html; charset=utf-8">
<meta name="GENERATOR" content="Microsoft FrontPage 3.0">
<title>无标题的 普通网页</title>
</head>

<body background="Fo.gif" tppabs="http://www.goldnets.com/zxzj/detail/Fo.gif"  bgcolor="#FFFFFF">

<p align="center"><big><big><big><strong>佛 说 末 罗 王 经</strong></big></big></big></p>

<p align="center">宋居士沮渠京声译</p>
<div align="center"><center>

<table border="1">
  <tr>
    <td width="100%">闻如是：<br>
    <br>
    一时佛在舍卫国只树给孤独园，与千二百五十比丘俱。<br>
    <br>
    时有国王，号曰末罗，土地丰沃，士民壮勇。其国中有方石，周旋数十里<br>
    ，当於王道，群臣共议，启王徙石，王便料选国内，凡得九亿人，令掘<br>
    徙石，乃历年月，士民疲极，不能动石。<br>
    <br>
    佛念人民愚痴，空自勤苦，而石不移，即呼阿难，与汝俱往，如弹指顷，<br>
    　便到其国。佛时作沙门，被服住在石边，谓人民言：「用何故掘徙此石<br>
    ？」初无应者，如是至三，人民恚言：「我掘此石，勤苦经年，卿等何<br>
    人，反来问我？」各自委去。<br>
    <br>
    佛即时笑，以足指挑石，手受之，掷置空中，复以手受住之於地，佛便放<br>
    光明现相好，九亿人见佛威神，莫不震耸，皆叩头言：「吾等愚痴，不<br>
    别真伪，将何神天？」<br>
    <br>
    佛言：「我是佛也。」<br>
    <br>
    人民问言：「佛用何等力能举此石？」<br>
    <br>
    答言：「我有四力。何等为四？<br>
    一为精进力。<br>
    二为忍辱力。<br>
    三为布施力。<br>
    四为父母力。<br>
    何等为精进力？谓不杀盗　欺，广陈经法，开导人物，未曾懈怠<br>
    　　　　　　　，是为精进力。<br>
    何等为忍辱力？敢有残害毁辱，加恶於我，我心如地，无所不受<br>
    　　　　　　　，是为忍辱力。<br>
    何等为布施力？谓以国土珍宝妻子头眼，悉以施人，意无恨悔，<br>
    　　　　　　　是为布施力。<br>
    何等为父母力？谓受父母身体哺乱育养之恩，或从地积珍宝，上<br>
    　　　　　　　至二十八天，悉以施人，不如供养父母，是为父<br>
    　　　　　　　母力。」<br>
    <br>
    人民复问言：「尽复有何等力？」<br>
    <br>
    佛言：「复有四力。何等为四？谓生老病死，是为四力。」<br>
    <br>
    复问言：「佛当常住於世不？」<br>
    <br>
    佛言：「我亦当般泥洹。」<br>
    <br>
    人民言：「佛乃神圣，相好金色，当世希有，犹尚般泥洹，何况我曹？」<br>
    <br>
    王及臣民九亿人同时意解，乞受五戒十善，归命三尊，结解垢除，即得须<br>
    陀洹道。<br>
    <br>
    阿难正衣服，为佛作礼白言：「是王及与九亿人，皆有何功德，今经即得<br>
    　解疾？」<br>
    <br>
    佛言：「乃昔俱留秦佛时，王及国中九亿人，同时立志，或受五戒十善者<br>
    　、或持斋者、或然灯者、或烧香散华者、或讽诵经者、或听经者，今故<br>
    　来会，闻经即解。」<br>
    <br>
    诸比丘欢喜，前为佛作礼。<br>
    <br>
    <br>
    　回向文<br>
    愿以此功德　庄严佛净土　上报四重恩　下济三涂苦<br>
    普愿尽法界　沈溺诸有情　悉发菩提心　尽此一报身<br>
    同生极乐国<br>
    <br>
    <br>
    输入者: 阎学新<br>
    校对者: keyboard.bbs
    &#26;<br>
    </td>
  </tr>
</table>
</center></div>
</body>
</html>
