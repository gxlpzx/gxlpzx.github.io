<html>

<head>
<meta http-equiv="Content-Type"
content="text/html; charset=utf-8">
<meta name="GENERATOR" content="Microsoft FrontPage Express 2.0">
<title>无标题的 普通网页</title>
</head>

<body background="Fo.gif" tppabs="http://www.goldnets.com/zxzj/detail/Fo.gif"  bgcolor="#FFFFFF">

<p align="center"><font size="6"><strong>占察善恶业报经</strong></font></p>
<div align="center"><center>

<table border="1">
    <tr>
        <td width="100%">香赞 <p>炉香乍　.法界蒙熏.诸佛海会悉遥闻.<br>
        随处结祥云.诚意方殷.诸佛现全身. </p>
        <p>南无香云盖菩萨摩诃萨（三称） </p>
        <p>称佛号 </p>
        <p>南无本师释迦牟尼佛（三称） </p>
        <p>开经偈 </p>
        <p>无上甚深微妙法.百千万劫难遭遇.<br>
        我今见闻得受持.愿解如来真实义. </p>
        <p>占察善恶业报经卷上 </p>
        <p>隋外国沙门菩提登译 </p>
        <p>如是我闻.一时婆伽婆一切智人.在王舍城耆　崛<br>
        山中.以神通力.示广博严净无碍道场.与无量无边<br>
        诸大众俱.演说甚深根聚法门.尔时会中有菩萨.名<br>
        坚净信.从座而起.整衣服.偏袒右肩.合掌白佛言.我<br>
        今於此众中欲有所问.谘请世尊.愿垂听许.佛言.善<br>
        男子.随汝所问.便可说之.坚净信菩萨言.如佛先说.<br>
        若我去世.正法灭後.像法向尽.及入末世.如是之时.<br>
        众生福薄.多诸衰恼.国土数乱.灾害频起.种种厄难.<br>
        怖惧逼扰.我诸弟子.失其善念.唯长贪瞠嫉妒我慢.<br>
        设有像似行善法者.但求世间利养名称.以之为主.<br>
        不能专心修出要法.尔时众生睹世灾乱.心常怯弱.<br>
        忧畏己身及诸亲属.不得衣食充养躯命.以如此等<br>
        众多障碍因缘故.於佛法中钝根少信.得道者极少.<br>
        乃至渐渐於三乘中.信心成就者亦复甚少.所有修<br>
        学世间禅定发诸通业.自知宿命者.次转无有.如是<br>
        於後入末法中经久.得道获信禅定通业等一切全<br>
        无.我今为此未来恶世像法向尽.及末法中有微少<br>
        善根者.请问如来.设何方便开示化导.令生信心.得<br>
        除衰恼.以彼众生遭值恶时.多障碍故.退其善心.於<br>
        世间出世间因果法中.数起疑惑.不能坚心专求善<br>
        法.如是众生.可愍可救.世尊大慈.一切种智.愿兴方<br>
        便而晓喻之.令离疑网.除诸障碍.信得增长.随於何<br>
        乘速获不退.佛告坚净信言.善哉善哉.快问斯事.深<br>
        适我意.今此众中.有菩萨摩诃萨.名曰地藏.汝应以<br>
        此事而请问之.彼当为汝建立方便.开示演说.成汝<br>
        所愿.时坚净信菩萨复白佛言.如来世尊.无上大智.<br>
        何意不说.乃欲令彼地藏菩萨而演说之.佛告坚净<br>
        信.汝莫生高下想.此善男子.发心已来.过无量无边<br>
        不可思议阿僧只劫.久已能度萨婆若海.功德满足.<br>
        但依本愿自在力故.权巧现化.影应十方.虽复普游<br>
        一切刹土常起功业.而於五浊恶世.化益偏厚.亦依<br>
        本愿力所熏习故.及因众生应受化业故也.彼从十<br>
        一劫来.庄严此世界.成熟众生.是故在斯会中.身相<br>
        端严.威德殊胜.唯除如来无能过者.又於此世界所<br>
        有化业.唯除遍吉观世音等.诸大菩萨.皆不能及.以<br>
        是菩萨本誓愿力.速满众生一切所求.能灭众生一<br>
        切重罪.除诸障碍.现得安隐.又是菩萨.名为善安慰<br>
        说者.所谓巧说深法.能善开导初学发意求大乘者.<br>
        令不怯弱.以如是等因缘.於此世界.众生渴仰.受化<br>
        得度.是故我今令彼说之.尔时坚净信菩萨.既解佛<br>
        意已.寻即劝请地藏菩萨摩诃萨言.善哉救世真士.<br>
        善哉大智开士.如我所问.恶世众生.以何方便而化<br>
        导之.使离诸障.得坚固信.如来今者为欲令汝说是<br>
        方便.宜当知时.哀愍为说.尔时地藏菩萨摩诃萨语<br>
        坚净信菩萨摩诃萨言.善男子谛听.当为汝说.若佛<br>
        灭後.恶世之中.诸有比丘比丘尼优婆塞优婆夷.於<br>
        世间出世间因果法.未得决定信.不能修学无常想.<br>
        苦想.无我想.不净想.成就现前.不能勤观四圣谛法.<br>
        及十二因缘法.亦不勤观真如实际.无生无灭等法.<br>
        以不勤观如是法故.不能毕竟不作十恶根本过罪.<br>
        於三宝功德种种境界.不能专信.於三乘中.皆无定<br>
        向.如是等人.若有种种诸障碍事.增长忧虑.或疑或<br>
        悔.於一切处心不明了.多求多恼.众事牵缠.所作不<br>
        定.思想绕乱.废修道业.有如是等障难事者.当用木<br>
        轮相法.占察善恶宿世之业.现在苦乐吉凶等事.缘<br>
        合故有.缘尽则灭.业集随心.相现果起.不失不坏.相<br>
        应不差.如是谛占善恶业报.晓喻自心.於所疑事.以<br>
        取决了.若佛弟子.但当学习如此相法.至心归依.所<br>
        观之事.无不成者.不应弃舍如是之法.而返随逐世<br>
        间卜筮种种占相吉凶等事.贪著乐习.若乐习者.深<br>
        障圣道.善男子.欲学木轮相者.先当刻木如小指许.<br>
        使长短减於一寸.正中令其四面方平.自余向两头<br>
        斜渐去之.仰手傍掷.令使易转.因是义故.说名为轮.<br>
        又依此相能破坏众生邪见疑网.转向正道.到安隐<br>
        处.是故名轮.其轮相者.有三种差别.何等为三.一者<br>
        轮相.能示宿世所作善恶业种差别.其轮有十.二者<br>
        轮相.能示宿世集业久近.所作强弱大小差别.其轮<br>
        有三.三者轮相.能示三世中受报差别.其轮有六.若<br>
        欲观宿世作善恶业差别者.当刻木为十轮.依此十<br>
        轮书记十善之名.一善主在一轮.於一面记.次以十<br>
        恶书对十善.令使相当.亦各记在一面.言十善者.则<br>
        为一切众善根本.能摄一切诸余善法.言十恶者.亦<br>
        为一切众恶根本.能摄一切诸余恶法.若欲占此轮<br>
        相者.先当学至心总礼十方一切诸佛.因即立愿.愿<br>
        令十方一切众生.速疾皆得亲近供养.谘受正法.次<br>
        应学至心敬礼十方一切法藏.因即立愿.愿令十方<br>
        一切众生.速疾皆得受持读诵.如法修行.及为他说.<br>
        次当学至心敬礼十方一切贤圣.因即立愿.愿令十<br>
        方一切众生.速疾皆得亲近供养.发菩提心.至不退<br>
        转.後应学至心礼我地藏菩萨摩诃萨.因即立愿.愿<br>
        令十方一切众生.速得除灭恶业重罪.离诸障碍.资<br>
        生众具.悉皆充足.如是礼已.随所有香华等.当修供<br>
        养.修供养者.忆念一切佛法僧宝.体常遍满.无所不<br>
        在.愿令以此香华.等同法性.普熏一切诸佛刹土.施<br>
        作佛事.又念十方一切供具.无时不有.我今当以十<br>
        方所有一切种种香华璎珞.幢　宝盖.诸珍妙饰.种<br>
        种音乐.灯明烛火.饮食衣服.卧具汤药.乃至尽十方<br>
        所有一切种种庄严供养之具.忆想遥拟.普共众生<br>
        奉献供养.当念一切世界中有修供养者.我今随喜.<br>
        若未修供养者.愿得开导令修供养.又愿我身.速能<br>
        遍至一切刹土.於一一佛法僧所.各以一切种庄严<br>
        供养之具.共一切众生.等持奉献.供养一切诸佛法<br>
        身色身.舍利形像.浮图庙塔.一切佛事.供养一切所<br>
        有法藏.及说法处.供养一切贤圣僧众.愿共一切众<br>
        生.修行如是供养已.渐得成就六波罗蜜.四无量心.<br>
        深知一切法.本来寂静.无生无灭.一味平等.离念清<br>
        净.毕竟圆满.又应别复系心供养我地藏菩萨摩诃<br>
        萨.以当称名.若默诵念.一心告言.南无地藏菩萨摩<br>
        诃萨.如是称名.满足至千.经千念已.而作是言.地藏<br>
        菩萨摩诃萨.大慈大悲.惟愿护念我.及一切众生.速<br>
        除诸障.增长净信.令今所观.称实相应.作此语已.然<br>
        後手执木轮.於净物上而傍掷之.如是欲自观法.若<br>
        欲观他.皆亦如是应知.占其轮相者.随所现业.悉应<br>
        一一谛观思验.或纯具十善.或纯具十恶.或善恶交<br>
        杂.或纯善不具.或纯恶不具.如是业因.种类不同.习<br>
        气果报.各各别异.如佛世尊余处广说.应当忆念思<br>
        惟.观察所现业种.与今世果报所经苦乐吉凶等事.<br>
        及烦恼业习得相当者.名为相应.若不相当者.谓不<br>
        至心.名虚谬也.若占轮相.其善恶业俱不现者.此人<br>
        已证无漏智心.专求出离.不复乐受世间果报.诸有<br>
        漏业.展转微弱.更不增长.是故不现.又纯善不具纯<br>
        恶不具者.此二种人善恶之业所有不现者.皆是微<br>
        弱未能牵果.是故不现.若当来世佛诸弟子.已占善<br>
        恶果报得相应者.於五欲众具得称意时.勿当自纵<br>
        以起放逸.即应思念.由我宿世如是善业故.今获此<br>
        报.我今乃可转更进修.不应休止.若遭众厄种种衰<br>
        恼不吉之事.扰乱忧怖.不称意时.应当甘受.无令疑<br>
        悔.退修善业.即当思念.但由我宿世造如是恶业故.<br>
        今获此报.我今应当悔彼恶业.专修对治及修余善.<br>
        无得止住懈怠放逸.转更增集种种苦聚.是名占察<br>
        初轮相法.善男子.若欲占察过去往昔集业久近.所<br>
        作强弱大小差别者.当复刻木为三轮.以身口意各<br>
        主一轮.书字记之.又於轮正中一面书一画.令粗长<br>
        使彻畔.次第二面书一画.令细短.使不至畔.次第三<br>
        面作一傍刻如画.令其粗深.次第四面.亦作傍刻.令<br>
        使细浅.当知善业庄严.犹如画饰.恶业衰害.犹如损<br>
        刻.其画长大者.显示积善来久.行业猛利.所作增上.<br>
        其画细短者.显示积善来近.始习基钝.所作微薄.其<br>
        刻粗深者.显示习恶来久.所作增上.余殃亦厚.其刻<br>
        细浅者.显示退善来近.始习恶法.所作之业未至增<br>
        上.或虽起重恶.已曾改悔.此谓小恶.善男子.若占初<br>
        轮相者.但知宿世所造之业善恶差别.而不能知积<br>
        习久近.所作之业强弱大小.是故须占第二轮相.若<br>
        占第二轮相者.当依初轮相中所现之业.若属身者.<br>
        掷身轮相.若属口者.掷口轮相.若属意者.掷意轮相.<br>
        不得以此三轮之相.一掷通占.应当随业.主念一一<br>
        善恶.依所属轮.别掷占之.复次.若占初轮相中.唯得<br>
        身之善.於此第二轮相中得身恶者.谓无至心.不得<br>
        相应.名虚谬也.又复不相应者.谓占初轮相中.得不<br>
        杀业.及得偷盗业.意先主观不杀业.而於第二轮相<br>
        中得身恶者.名不相应.复次.若观现在从生以来.不<br>
        乐杀业.无造杀罪.但意主杀业.而於此第二轮相中<br>
        得身大恶者.谓名不相应.自余口意中业不相应义.<br>
        亦如是应知.善男子.若未来世诸众生等.欲求度脱<br>
        生老病死.始学发心.修习禅定.无相智慧者.应当先<br>
        观宿世所作恶业多少.及以轻重.若恶业多厚者.不<br>
        得即学禅定智慧.应当先修忏悔之法.所以者何.此<br>
        人宿习恶心猛利故.於今现在必多造恶.毁犯重禁.<br>
        以犯重禁故.若不忏悔令其清净.而修禅定智慧者.<br>
        则多有障碍.不能克获.或失心错乱.或外邪所恼.或<br>
        纳受邪法.增长恶见.是故当先修忏悔法.若戒根清<br>
        净.及宿世重罪得微薄者.则离诸障.善男子.欲修忏<br>
        侮法者.当住静处.随力所能.庄严一室.内置佛事.及<br>
        安经法.悬绘　盖.求集香华以修供养.澡浴身体及<br>
        洗衣服.勿令臭秽.於昼日分.在此室内.三时称名.一<br>
        心敬礼过去七佛及五十三佛.次随十方面.一一总<br>
        归.拟心遍礼一切诸佛所有色身舍利形像浮图庙<br>
        塔一切佛事.次复总礼十方三世所有诸佛.又当拟<br>
        心遍礼十方一切法藏.次当拟心遍礼十方一切贤<br>
        圣.然後更别称名礼我地藏菩萨摩诃萨.如是礼已.<br>
        应当说所作罪.一心仰告.惟愿十方诸大慈尊.证知<br>
        护念.我今忏悔.不复更造.愿我及一切众生.速得除<br>
        灭无量劫来.十恶.四重.五逆.颠倒.谤毁三宝.一阐提<br>
        罪.复应思惟.如是罪性.但从虚妄颠倒心起.无有定<br>
        实而可得者.本唯空寂.愿一切众生速达心本.永灭<br>
        众根.次应复发劝请之愿.愿令十方一切菩萨.未成<br>
        正觉者.愿速成正觉.若已成正觉者.愿常住在世.转<br>
        正法轮.不入涅盘.次当复发随喜之愿.愿我及一切<br>
        众生.毕竟永舍嫉妒之心.於三世中一切刹土.所有<br>
        修学一切功德及成就者.悉皆随喜.次当复发回向<br>
        之愿.愿我所修一切功德.资益一切诸众生等.同趣<br>
        佛智.至涅盘城.如是发回向愿已.复往余静室.端坐<br>
        一心.若称诵若默念我之名号.当减省睡眠.若　盖<br>
        多者.应於道场室中旋　诵念.次至夜分时.若有灯<br>
        烛光明事者.亦应三时恭敬供养悔过发愿.若不能<br>
        办光明事者.应当直在余静室中.一心诵念.日日如<br>
        是行忏悔法.勿令懈废.若人宿世远有善基.暂时遇<br>
        恶因缘而造恶法.罪障轻微.其心猛利.意力强者.经<br>
        七日後.即得清净.除诸障碍.如是众生等.业有厚薄<br>
        诸根利钝.差别无量.或经二七日後而得清净.或经<br>
        三七日.乃至或经七七日後而得清净.若过去现在.<br>
        俱有增上种种重罪者.或经百日而得清净.或经二<br>
        百日乃至或经千日而得清净.若极钝根.罪障最重<br>
        者.但当能发勇猛之心.不顾惜身命想.常勤称念.昼<br>
        夜旋　.减省睡眠.礼忏发愿.乐修供养.不懈不废.乃<br>
        至失命.要不休退.如是精进.於千日中必获清净.善<br>
        男子.若欲得知清净相者.始从修行过七日後.当应<br>
        日日於晨朝旦.以第二轮相具安手中.频三掷之.若<br>
        身口意皆纯善者.名得清净.如是未来诸众生等.能<br>
        修行忏悔者.从先过去久远以来.於佛法中.各曾习<br>
        善.随其所修何等功德.业有厚薄种种别异.是故彼<br>
        等得清净时.相亦不同.或有众生得三业纯善时.即<br>
        更得诸余好相.或有众生得三业善相时.於一日一<br>
        夜中.复见光明遍满其室.或闻殊特异好香气.身意<br>
        快然.或作善梦.梦见佛身来为作证.手摩其头.叹言<br>
        善哉.汝今清净.我来证汝.或梦见菩萨身来为作证.<br>
        或梦见佛形像放光而为作证.若人未得三业善相.<br>
        但先见闻如此诸事者.则为虚妄诳惑诈伪.非善相<br>
        也.若人曾有出世善基.摄心猛利者.我於尔时.随所<br>
        应度而为现身.放大慈光.令彼安隐.离诸疑怖.或示<br>
        神通种种变化.或复令彼自忆宿命所经之事所作<br>
        善恶.或复随其所乐为说种种深要之法.彼人即时<br>
        於所向乘得决定信.或渐证获沙门道果.复次彼诸<br>
        众生.若虽未能见我化身转变说法.但当学至心.使<br>
        身口意得清净相已.我亦护念.令彼众生速得消灭<br>
        种种障碍.天魔波旬.不来破坏.乃至九十五种外道<br>
        邪师一切鬼神.亦不来乱.所有五盖.展转轻微.堪能<br>
        修习诸禅智慧.复次.若未来世诸众生等.虽不为求<br>
        禅定智慧出要之道.但遭种种众厄.贫穷困苦.忧恼<br>
        逼迫者.亦应恭敬礼拜供养.悔所作恶.恒常发愿.於<br>
        一切时一切处.勤心称诵我之名号.令其至诚.亦当<br>
        速脱种种衰恼.舍此命已.生於善处.复次.未来之时.<br>
        若在家若出家诸众生等.欲求受清净妙戒.而先已<br>
        作增上重罪.不得受者.亦当如上修忏悔法.令其至<br>
        心.得身口意善相已.即应可受.若彼众生.欲习摩诃<br>
        衍道.求受菩萨根本重戒.及愿总受在家出家一切<br>
        禁戒.所谓摄律仪戒.摄善法戒.摄化众生戒.而不能<br>
        得善好戒师.广解菩萨法藏.先修行者.应当至心於<br>
        道场内.恭敬供养.仰告十方诸佛菩萨.请为师证.一<br>
        心立愿.称辩戒相.先说十根本重戒.次当总举三种<br>
        戒聚.自誓而受.此亦得戒.复次未来世诸众生等.欲<br>
        求出家.及已出家.若不能得善好戒师.及清净僧众.<br>
        其心疑惑.不得如法受於禁戒者.但能学发无上道<br>
        心.亦令身口意得清净已.其未出家者.应当剃发.被<br>
        服法衣.如上立愿.自誓而受菩萨律仪三种戒聚.则<br>
        名具获波罗提木叉出家之戒.名为比丘比丘尼.即<br>
        应推求声闻律藏.及菩萨所习摩德勒伽藏.受持读<br>
        诵.观察修行.若虽出家而其年未满二十者.应当先<br>
        誓愿受十根本戒.及受沙弥沙弥尼所有别戒.既受<br>
        戒已.亦名沙弥沙弥尼.即应亲近供养给侍先旧出<br>
        家学大乘心具受戒者.求为依止之师.请问教戒.修<br>
        行威仪.如沙弥沙弥尼法.若不能值如是之人.唯当<br>
        亲近菩萨所修摩德勒伽藏.读诵思惟.观察修行.应<br>
        勤供养佛法僧宝.若沙弥尼年已十八者.亦当自誓<br>
        受　尼藏中式叉摩那六戒之法.及遍学比丘尼一<br>
        切戒聚.其年若满二十时.乃可如上总受菩萨三种<br>
        戒聚.然後得名比丘比丘尼.若彼众生虽学忏悔.不<br>
        能至心.不获善相者.设作受想.不名得戒.尔时坚净<br>
        信菩萨摩诃萨.问地藏菩萨摩诃萨言.所说至心者.<br>
        差别有几种.何等至心.能获善相.地藏菩萨摩诃萨<br>
        言.善男子.我所说至心者.略有二种.何等为二.一者<br>
        初始学习求愿至心.二者摄意专精成就勇猛相应<br>
        至心.得此第二至心者.能获善相.此第二至心复有<br>
        下中上三种差别.何等为三.一者一心.所谓系想不<br>
        乱.心住了了.二者勇猛心.所谓专求不懈.不顾身命.<br>
        三者深心.所谓与法相应.究竟不退.若人修习此忏<br>
        悔法.乃至不得下至心者.终不能获清净善相.是名<br>
        说占第二轮法.善男子.若欲占察三世中受报差别<br>
        者.当复刻木为六轮.於此六轮.以一二三.四五六.七<br>
        八九.十十一十二.十三十四十五.十六十七十八等<br>
        数.书字记之.一数主一面.各三面.令数次第不错不<br>
        乱.当知如此诸数.皆从一数而起.以一为本.如是数<br>
        相者.显示一切众生六根之聚.皆从如来藏自性清<br>
        净心一实境界而起.依一实境界以之为本.所谓依<br>
        一实境界故.有彼无明.不了一法界.谬念思惟.现妄<br>
        境界.分别取著.集业因缘.生眼耳鼻舌身意等六根.<br>
        以依内六根故.对外色声香味触法等六尘.起眼耳<br>
        鼻舌身意等六识.以依六识故.於色声香味触法中.<br>
        起违想.顺想.非违非顺等想.生十八种受.若未来世<br>
        佛诸弟子.於三世中所受果报.欲决疑意者.应当三<br>
        掷此第三轮相.占计合数.依数观之.以定善恶.如是<br>
        所观三世果报善恶之相.有一百八十九种.何等为<br>
        一百八十九种.一者求上乘得不退.二者所求果现<br>
        当证.三者求中乘得不退.四者求下乘得不退.五者<br>
        求神通得成就.六者修四梵得成就.七者修世禅得<br>
        成就.八者所欲受得妙戒.九者所曾受得戒具.十者<br>
        求上乘未住信.十一者求中乘未住信.十二者求下<br>
        乘未住信.十三者所观人为善友.十四者随所闻是<br>
        正法.十五者所观人为恶友.十六者随所闻非正教.<br>
        十七者所观人有实德.十八者所观人无实德.十九<br>
        者所观义不错谬.二十者所观义是错谬.二十一者<br>
        有所诵不错谬.二十二者有所诵是错谬.二十三者<br>
        所修行不错谬.二十四者所见闻是善相.二十五者<br>
        有所证为真实.二十六者有所学是错谬.二十七者<br>
        所见闻非善相.二十八者有所证非正法.二十九者<br>
        有所获邪神持.三十者所能说邪智辩.三十一者所<br>
        玄知非人力.三十二者应先习观智道.三十三者应<br>
        先习禅定道.三十四者观所学无障碍.三十五者观<br>
        所学是所宜.三十六者观所学非所宜.三十七者观<br>
        所学是宿习.三十八者观所学非宿习.三十九者观<br>
        所学善增长.四十者观所学方便少.四十一者观所<br>
        学无进趣.四十二者所求果现未得.四十三者求出<br>
        家当得去.四十四者求闻法得教示.四十五者求经<br>
        卷得读诵.四十六者观所作是魔事.四十七者观所<br>
        作事成就.四十八者观所作事不成.四十九者求大<br>
        富财盈满.五十者求官位当得获.五十一者求寿命<br>
        得延年.五十二者求世仙当得获.五十三者观学问<br>
        多所达.五十四者观学问少所达.五十五者求师友<br>
        得如意.五十六者求弟子得如意.五十七者求父母<br>
        得如意.五十八者求男女得如意.五十九者求妻妾<br>
        得如意.六十者求同伴得如意.六十一者观所虑得<br>
        和合.六十二者所观人心怀恚.六十三者求无恨得<br>
        欢喜.六十四者求和合得如意.六十五者所观人心<br>
        欢喜.六十六者所思人得会见.六十七者所思人不<br>
        复会.六十八者所请唤得来集.六十九者所憎恶得<br>
        离之.七十者所爱敬得近之.七十一者观欲聚得和<br>
        集.七十二者观欲聚不和集.七十三者所请唤不得<br>
        来.七十四者所期人必当至.七十五者所期人住不<br>
        来.七十六者所观人得安吉.七十七者所观人不安<br>
        吉.七十八者所观人已无身.七十九者所望见得睹<br>
        之.八十者所求觅得见之.八十一者求所闻得吉语.<br>
        八十二者所求见不如意.八十三者观所疑即为实.<br>
        八十四者观所疑为不实.八十五者所观人不和合.<br>
        八十六者求佛事当得获.八十七者求供具当得获.<br>
        八十八者求资生得如意.八十九者求资生少得获.<br>
        九十者有所求皆当得.九十一者有所求皆不得.九<br>
        十二者有所求少得获.九十三者有所求得如意.九<br>
        十四者有所求速当得.九十五者有所求久当得.九<br>
        十六者有所求而损失.九十七者有所求得吉利.九<br>
        十八者有所求而受苦.九十九者观所失求当得.一<br>
        百者观所失求不得.一百一者观所失自还得.一百<br>
        二者求离厄得脱难.一百三者求离病得除愈.一百<br>
        四者观所去无障难.一百五者观所去有障难.一百<br>
        六者观所住得安止.一百七者观所住不得安.一百<br>
        八者所向处得安快.一百九者所向处有厄难.一百<br>
        一十者所向处为魔网.一百一十一者所向处难开<br>
        化.一百一十二者所向处可开化.一百一十三者所<br>
        向处自获利.一百一十四者所游路无恼害.一百一<br>
        十五者所游路有恼害.一百一十六者君民恶饥馑<br>
        起.一百一十七者君民恶多疾疫.一百一十八者君<br>
        民好国丰乐.一百一十九者君无道国灾乱.一百二<br>
        十者君修德灾乱灭.一百二十一者君行恶国将破.<br>
        一百二十二者君修善国还立.一百二十三者观所<br>
        避得度难.一百二十四者观所避不脱难.一百二十<br>
        五者所住处众安隐.一百二十六者所住处有障难.<br>
        一百二十七者所依聚众不安.一百二十八者闲静<br>
        处无诸难.一百二十九者观怪异无损害.一百三十<br>
        者观怪异有损害.一百三十一者观怪异精进安.一<br>
        百三十二者观所梦无损害.一百三十三者观所梦<br>
        有损害.一百三十四者观所梦精进安.一百三十五<br>
        者观所梦为吉利.一百三十六者观障乱速得离.一<br>
        百三十七者观障难渐得离.一百三十八者观障乱<br>
        不得离.一百三十九者观障乱一心除.一百四十者<br>
        观所难速得脱.一百四十一者观所难久得脱.一百<br>
        四十二者观所难受衰恼.一百四十三者观所难精<br>
        进脱.一百四十四者观所难命当尽.一百四十五者<br>
        观所患大不调.一百四十六者观所患非人恼.一百<br>
        四十七者观所患合非人.一百四十八者观所患可<br>
        疗治.一百四十九者观所患难疗治.一百五十者观<br>
        所患精进差.一百五十一者观所患久长苦.一百五<br>
        十二者观所患自当差.一百五十三者观所患向医<br>
        堪能治.一百五十四者观所疗是对治.一百五十五<br>
        者所服药当得力.一百五十六者观所患得除愈.一<br>
        百五十七者所向医不能治.一百五十八者观所疗<br>
        非对治.一百五十九者所服药不得力.一百六十者<br>
        观所患命当尽.一百六十一者从地狱道中来.一百<br>
        六十二者从畜生道中来.一百六十三者从饿鬼道<br>
        中来.一百六十四者从阿修罗道中来.一百六十五<br>
        者从人道中而来.一百六十六者从天道中而来.一<br>
        百六十七者从在家中而来.一百六十八者从出家<br>
        中而来.一百六十九者曾值佛供养来.一百七十者<br>
        曾亲供养贤圣来.一百七十一者曾得闻深法来.一<br>
        百七十二者舍身已入地狱.一百七十三者舍身已<br>
        作畜生.一百七十四者舍身已作饿鬼.一百七十五<br>
        者舍身已作阿修罗.一百七十六者舍身已生人道.<br>
        一百七十七者舍身已为人王.一百七十八者舍身<br>
        已生天道.一百七十九者舍身已为天王.一百八十<br>
        者舍身已闻深法.一百八十一者舍身已得出家.一<br>
        百八十二者舍身已值圣僧.一百八十三者舍身已<br>
        生兜率天.一百八十四者舍身已生净佛国.一百八<br>
        十五者舍者已寻见佛.一百八十六者舍身已住下<br>
        乘.一百八十七者舍身已住中乘.一百八十八者舍<br>
        身已获果证.一百八十九者舍身已入上乘.善男子<br>
        是名一百八十九种善恶果报差别之相.如此占法.<br>
        随心所观主念之事.若数合与意相当者.无有乖错.<br>
        若其所掷所合之数.数与心所观主念之事不相当<br>
        者.谓不至心.名为虚谬.其有三掷而皆无所见者.此<br>
        人则名已得无所有也.复次善男子.若自发意观於<br>
        他人所受果报.事亦同尔.若有他人不能自占.而来<br>
        求请欲使占者.应当筹量观察自心.不贪世间.内意<br>
        清净.然後乃可如上归敬.修行供养.至心发愿而为<br>
        占察.不应贪求世间名利.如行师道.以自妨乱.若内<br>
        心不清净者.设令占察而不相当.但为虚谬耳.复次<br>
        若未来世诸众生等.一切所占.不获吉善.所求不得.<br>
        种种忧虑.逼恼怖惧时.应当昼夜常勤诵念我之名<br>
        字.若能至心者.所占则吉.所求皆获.现离衰恼.<br>
        占察善恶业报经卷上<br>
        占察善恶业报经卷下<br>
        隋外国沙门菩提登译<br>
        尔时坚净信菩萨摩诃萨.问地藏菩萨摩诃萨言.云<br>
        何开示求向大乘者进趣方便.地藏菩萨摩诃萨言.<br>
        善男子.若有众生欲向大乘者.应当先知最初所行<br>
        根本之业.其最初所行根本业者.所谓依止一实境<br>
        界以修信解.因修信解力增长故.速疾得入菩萨种<br>
        性.所言一实境界者.谓众生心体.从本以来.不生不<br>
        灭.自性清净.无障无碍.犹如虚空.离分别故.平等普<br>
        遍.无所不至.圆满十方.究竟一相.无二无别.不变不<br>
        异.无增无减.以一切众生心.一切声闻辟支佛心.一<br>
        切菩萨心.一切诸佛心.皆同不生不灭.无染无净.真<br>
        如相故.所以者何.一切有心起分别者.犹如幻化.无<br>
        有真实.所谓识受想行.忆念缘虑觉知等法.种种心<br>
        数.非青非黄.非赤非白.亦非杂色.无有长短方圆大<br>
        小.乃至尽於十方虚空一切世界.求心形状.无一区<br>
        分而可得者.但以众生无明痴暗熏习因缘.现妄境<br>
        界.令生念著.所谓此心不能自知.妄自谓有.起觉知<br>
        想.计我我所.而实无有觉知之相.以此妄心毕竟无<br>
        体.不可见故.若无觉知能分别者.则无十方三世一<br>
        切境界差别之相.以一切法.皆不能自有.但依妄心<br>
        分别故有.所谓一切境界.各各不自念为有.知此为<br>
        自.知彼为他.是故一切法不能自有.则无别异.唯依<br>
        妄心.不知不了内自无故.谓有前外所知境界.妄生<br>
        种种法想.谓有谓无.谓彼谓此.谓是谓非.谓好谓恶.<br>
        乃至妄生无量无边法想.当如是知一切诸法.皆从<br>
        妄想生.依妄心为本.然此妄心无自相故.亦依境界<br>
        而有.所谓缘念觉知前境界故.说名为心.又此妄心<br>
        与前境界.虽具相依.起无先後.而此妄心能为一切<br>
        境界源主.所以者何.谓依妄心不了法界一相.故说<br>
        心有无明.依无明力因故.现妄境界.亦依无明灭故.<br>
        一切境界灭.非依一切境界自不了故.说境界有无<br>
        明.亦非依境界故.生於无明.以一切诸佛於一切境<br>
        界不生无明故.又复不依境界灭故.无明心灭.以一<br>
        切境界.从本已来.体性自灭.未曾有故.因如此义.是<br>
        故但说一切诸法依心为本.当知一切诸法.悉名为<br>
        心.以义体不异.为心所摄故.又一切诸法.从心所起.<br>
        与心作相.和合而有.共生共灭.同无有住.以一切境<br>
        界.但随心所缘.念念相续故.而得住持.暂时为有.如<br>
        是所说心义者.有二种相.何等为二.一者心内相.二<br>
        者心外相.心内相者.复有二种.云何为二.一者真.二<br>
        者妄.所言真者.谓心体本相.如如不异.清净圆满.无<br>
        障无碍.微密难见.以遍一切处常恒不坏.建立生长<br>
        一切法故.所言妄者.谓起念分别觉知缘虑忆想等<br>
        事.虽复相续.能生一切种种境界.而内虚伪.无有真<br>
        实.不可见故.所言心外相者.谓一切诸法种种境界<br>
        等.随有所念.境界现前.故知有内心及内心差别.如<br>
        是当知内妄相者.为因为体.外妄相者.为果为用.依<br>
        如此等义.是故我说一切诸法悉名为心.又复当知<br>
        心外相者.如梦所见种种境界.唯心想作.无实外事.<br>
        一切境界.悉亦如是.以皆依无明识梦所见.妄想作<br>
        故.复次应知内心念念不住故.所见所缘一切境界<br>
        亦随心念念不住.所谓心生故种种法生.心灭故种<br>
        种法灭.是生灭相.但有名字.实不可得.以心不往至<br>
        於境界.境界亦不来至於心.如镜中像.无来无去.是<br>
        故一切法.求生灭定相.了不可得.所谓一切法毕竟<br>
        无体.本来常空.实不生灭故.如是一切法实不生灭<br>
        者.则无一切境界差别之相.寂静一味.名为真如第<br>
        一义谛自性清净心.彼自性清净心.湛然圆满.以无<br>
        分别相故.无分别相者.於一切处.无所不在.无所不<br>
        在者.以能依持建立一切法故.复次.彼心名如来藏.<br>
        所谓具足无量无边不可思议无漏清净功德之业.<br>
        以诸佛法身.从无始本际来.无障无碍.自在不灭.一<br>
        切现化.种种功业.恒常炽然.未曾休息.所谓遍一切<br>
        世界.皆示作业.种种化益故.以一佛身.即是一切诸<br>
        佛身.一切诸佛身.即是一佛身.所有作业.亦皆共一.<br>
        所谓无分别相.不念彼此.平等无二.以依一法性而<br>
        有作业.同自然化.体无别异故.如是诸佛法身.遍一<br>
        切处.圆满不动故.随诸众生.死此生彼.恒为作依.譬<br>
        如虚空.悉能容受一切色相.种种形类.以一切色相<br>
        种种形类.皆依虚空而有建立生长.住虚空中.为虚<br>
        空处所摄.以虚空为体.无有能出虚空界分者.当知<br>
        色相之中.虚空之界不可毁灭.色相坏时.还归虚空.<br>
        而虚空本界.无增无减.不动不变.诸佛法身.亦复如<br>
        是.悉能容受一切众生种种果报.以一切众生种种<br>
        果报.皆依诸佛法身而有建立生长.住法身中.为法<br>
        身处所摄.以法身为体.无有能出法身界分者.当知<br>
        一切众生身中.诸佛法身亦不可毁灭.若烦恼断坏<br>
        时.还归法身.而法身本界.无增无减.不动不变.但从<br>
        无始世来.与无明心俱.痴暗因缘熏习力故.现妄境<br>
        界.以依妄境界熏习因缘故.起妄相应心.计我我所.<br>
        造集诸业.受生死苦.说彼法身名为众生.若如是众<br>
        生中.法身熏习而有力者.烦恼渐薄.能厌世间.求涅<br>
        盘道.信归一实.修六波罗蜜等一切菩提分法.名为<br>
        菩萨.若如是菩萨中.修行一切善法满足.究竟得离<br>
        无明睡者.转名为佛.当知如是众生菩萨佛等.但依<br>
        世间假名言说故而有差别.而法身之体毕竟平等.<br>
        无有异相.善男子.是名略说一实境界义.若欲依一<br>
        实境界修信解者.应当学习二种观道.何等为二.一<br>
        者唯心识观.二者真如实观.学唯心识观者.所谓於<br>
        一切时一切处.随身口意有所作业.悉当观察.知唯<br>
        是心.乃至一切境界.若心住念.皆当察知.勿令使心<br>
        无记攀缘.不自觉知.於念念间.悉应观察.随心有所<br>
        缘念.还当使心随逐彼念.令心自知.知已内心自生<br>
        想念.非一切境界有念有分别也.所谓内心自生长<br>
        短好恶是非得失衰利有无等见.无量诸想.而一切<br>
        境界.未曾有想起於分别.当知一切境界自无分别<br>
        想故.即自非长非短非好非恶.乃至非有非无.离一<br>
        切相.如是观察.一切法唯心想生.若使离心.则无一<br>
        法一相而能自见有差别也.常应如是守记内心.知<br>
        唯妄念.无实境界.勿令休废.是名修学唯心识观.若<br>
        心无记.不知自心念者.即谓有前境界.不名唯心识<br>
        观.又守记内心者.则知贪想瞠想.及愚痴邪见想.知<br>
        善.知不善.知无记.知心劳虑种种诸苦.若於坐时.随<br>
        心所缘.念念观知唯心生灭.譬如水流灯焰.无暂时<br>
        住.从是当得色寂三昧.得此三昧已.次应学习信奢<br>
        摩他观心.及信　婆舍那观心.习信奢摩他观心者.<br>
        思惟内心不可见相.圆满不动.无来无去.本性不生<br>
        不灭.离分别故.习信　婆舍那观心者.想见内外色.<br>
        随心生.随心灭.乃至习想见佛色身.亦复如是.随心<br>
        生.随心灭.如幻如化.如水中月.如镜中像.非心不离<br>
        心.非来非不来.非去非不去.非生非不生.非作非不<br>
        作.善男子.若能习信此二观心者.速得趣会一乘之<br>
        道.当知如是唯心识观.名为最上智慧之门.所谓能<br>
        令其心猛利.长信解力.疾入空义.得发无上大菩提<br>
        心故.若学习真如实观者.思惟心性.无生无灭.不住<br>
        见闻觉知.永离一切分别之想.渐渐能过空处.识处.<br>
        无少处.非想非非想处等.定境界相.得相似空三昧.<br>
        得相似空三昧时.识想受行粗分别相不现在前.从<br>
        此修学.为善知识大慈悲者守护长养.是故离诸障<br>
        碍.勤修不废.展转能入心寂三昧.得是三昧已.即复<br>
        能入一行三昧.入是一行三昧已.见佛无数.发深广<br>
        行心.住坚信位.所谓於奢摩他　婆舍那二种观道.<br>
        决定信解.能决定向.随所修学世间诸禅三昧之业.<br>
        无所乐著.乃至遍修一切善根菩提分法.於生死中<br>
        无所怯畏.不乐二乘.以依能习向二观心.最妙巧便.<br>
        众智所依.行根本故.复次.修学如上信解者.人有二<br>
        种.何等为二.一者利根.二者钝根.其利根者.先已能<br>
        知一切外诸境界.唯心所作.虚诳不实.如梦如幻等.<br>
        决定无有疑虑.阴盖轻微.散乱心少.如是等人.即应<br>
        学习真如实观.其钝根者.先未能知一切外诸境界.<br>
        悉唯是心.虚诳不实.故染著情厚.盖障数起.心难调<br>
        伏.应当先学唯心识观.若人虽学如是信解.而善根<br>
        业薄.未能进趣.诸恶烦恼.不得渐伏.其心疑怯.畏堕<br>
        三恶道.生八难处.畏不常值佛菩萨等.不得供养听<br>
        受正法.畏菩提行难可成就.有如此疑怖及种种障<br>
        碍等者.应於一切时一切处.常勤诵念我之名字.若<br>
        得一心.善根增长.其意猛利.当观我法身.及一切诸<br>
        佛法身.与己自身.体性平等.无二无别.不生不灭.常<br>
        乐我净.功德圆满.是可归依.又复观察己身心相.无<br>
        常苦.无我.不净.如幻如化.是可厌离.若能修学如是<br>
        观者.速得增长净信之心.所有诸障.渐渐损减.何以<br>
        故.此人名为学习闻我名者.亦能学习闻十方诸佛<br>
        名者.名为学至心礼拜供养我者.亦能学至心礼拜<br>
        供养十方诸佛者.名为学闻大乘深经者.名为学执<br>
        持书写供养恭敬大乘深经者.名为学受持读诵大<br>
        乘深经者.名为学远离邪见.於深正义中不堕谤者.<br>
        名为於究竟甚深第一实义中学信解者.名为能除<br>
        诸罪障者.名为当得无量功德聚者.此人舍身终不<br>
        堕恶道八难之处.还闻正法.习信修行.亦能随愿往<br>
        生他方净佛国土.复次.若人欲生他方现在净国者.<br>
        应当随彼世界佛之名字.专意诵念.一心不乱.如上<br>
        观察者.决定得生彼佛净国.善根增长.速获不退.当<br>
        知如上一心系念思惟诸佛平等法身.一切善根中.<br>
        其业最胜.所谓勤修习者.渐渐能向一行三昧.若到<br>
        一行三昧者.则成广大微妙行心.名得相似无生法<br>
        忍.以能得闻我名字故.亦能得闻十方佛名字故.以<br>
        能至心礼拜供养我故.亦能至心礼拜供养十方诸<br>
        佛故.以能得闻大乘深经故.能执持书写供养恭敬<br>
        大乘深经故.能受持读诵大乘深经故.能於究竟甚<br>
        深第一实义中.不生怖畏.远离诽谤.得正见心.能信<br>
        解故.决定除灭诸罪障故.现证无量功德聚故.所以<br>
        者何.谓无分别菩提心.寂静智现.起发方便业种种<br>
        愿行故.能闻我名者.谓得决定信利益行故.乃至一<br>
        切所能者.皆得不退一乘因故.若杂乱垢心.虽复称<br>
        诵我之名字.而不名为闻.以不能生决定信解.但获<br>
        世间善报.不得广大深妙利益.如是杂乱垢心.随其<br>
        所修一切诸善.皆不能得深大利益.善男子.当知如<br>
        上勤心修学无相禅者.不久能获深大利益.渐次作<br>
        佛.深大利益者.所谓得入坚信法位.成就信忍故.入<br>
        坚修位.成就顺忍故.入正真位.成就无生忍故.又成<br>
        就信忍者.能作如来种性故.成就顺忍者.能解如来<br>
        行故.成就无生忍者.得如来业故.渐次作佛者.略说<br>
        有四种.何等为四.一者信满法故作佛.所谓依种性<br>
        地.决定信诸法不生不灭.清净平等.无可愿求故.二<br>
        者解满法故作佛.所谓依解行地.深解法性.知如来<br>
        业.无造无作.於生死涅盘.不起二想.心无所怖故.三<br>
        者证满法故作佛.所谓依净心地.以得无分别寂静<br>
        法智.及不思议自然之业.无求想故.四者一切功德<br>
        行满足故作佛.所谓依究竟菩萨地.能除一切诸障<br>
        无明梦尽故.复次当知.若修学世间有相禅者.有三<br>
        种.何等为三.一者无方便信解力故.贪受诸禅三昧<br>
        功德.而生　慢.为禅所缚.退求世间.二者无方便信<br>
        解力故.依禅发起偏厌离行.怖怯生死.退堕二乘.三<br>
        者有方便信解力.所谓依止一实境界.习近奢摩他<br>
        　婆舍那二种观道故.能信解一切法唯心想生.如<br>
        梦如幻等.虽获世间诸禅功德.而不坚著.不复退求<br>
        三有之果.又信知生死即涅盘故.亦不怖怯.退求二<br>
        乘.如是修学一切诸禅三昧法者.当知有十种次第<br>
        相门.具足摄取禅定之业.能令学者成就相应.不错<br>
        不谬.何等为十.一者摄念方便相.二者欲住境界相.<br>
        三者初住境界.分明了了知出知入相.四者善住境<br>
        界得坚固相.五者所作思惟.方便勇猛转求进起相.<br>
        六者渐得调顺称心喜乐.除疑惑信解.自安慰相.七<br>
        者克获胜进.意所专者.少分相应.觉知利益相.八者<br>
        转修增明.所习坚固.得胜功德.对治成就相.九者随<br>
        心有所念作.外现功业.如意相应不错不谬相.十者<br>
        若更异修.依前所得而起方便.次第成就.出入随心.<br>
        超越自在相.是名十种次第相门.摄修禅定之业.尔<br>
        时坚净信菩萨摩诃萨.问地藏菩萨摩诃萨言.汝云<br>
        何巧说深法.能令众生得离怯弱.地藏菩萨摩诃萨<br>
        言.善男子.当知初学发意求向大乘.未得信心者.於<br>
        无上道甚深之法.喜生疑怯.我常以巧便宣显实义<br>
        而安慰之.令离怯弱.是故号我为善安慰说者.云何<br>
        安慰.所谓钝根小心众生.闻无上道.最胜最妙.意虽<br>
        贪乐.发心愿向.而复思念.求无上道者.要须积功广<br>
        极.难行苦行.自度度他.劫数长远.於生死中久受勤<br>
        苦.方乃得获.以是之故.心生怯弱.我即为说真实之<br>
        义.所谓一切诸法.本性自空.毕竟无我无作无受.无<br>
        自无他.无行无到.无有方所.亦无过去现在未来.乃<br>
        至为说十八空等.无有生死涅盘.一切诸法定实之<br>
        相而可得者.又复为说一切诸法.如幻如化.如水中<br>
        月.如镜中像.如乾闼婆城.如空谷响.如阳焰.如泡.如<br>
        露.如灯.如目翳.如梦.如电.如云.烦恼生死.性甚微弱.<br>
        易可命灭.又烦恼生死.毕竟无体.求不可得.本来不<br>
        生.实更无灭.自性寂静.即是涅盘.如此所说.能破一<br>
        切诸见.损自身心执著想故.得离怯弱.复有众生不<br>
        解如来言说旨意故而生怯弱.当知如来言说旨意<br>
        者.所谓如来见彼一实境界故.究竟得离生老病死<br>
        众恶之法.证彼法身常恒清凉不变等无量功德聚.<br>
        复能了了见一切众生身中.皆有如是真实微妙清<br>
        净功德.而为无明　染之所覆障.长夜恒受生老病<br>
        死无量众苦.如来於此起大慈悲意.欲令一切众生<br>
        离於众苦.同获法身第一义乐.而彼法身.是无分别<br>
        离念之法.唯有能灭虚妄识想不起念者.乃所应得.<br>
        但一切众生.常乐分别取著诸法.以颠倒妄想故而<br>
        受生死.是故如来为欲令彼离於分别执著想故.说<br>
        一切世间法.毕竟体空无所有.乃至一切出世间法.<br>
        亦毕竟体空无所有.若广说者.如十八空.如是显示<br>
        一切诸法.皆不离菩提体.菩提体者.非有非无.非非<br>
        有非非无.非有无俱.非一.非异.非非一.非非异.非一<br>
        异俱.乃至毕竟无有一相而可得者.以离一切相故.<br>
        离一切相者.所谓不可依言说取.以菩提法中.无有<br>
        受言说者.及无能言说者故.又不可依心念知.以菩<br>
        提法中.无有能取可取.无自无他.离分别相故.若有<br>
        分别想者.则为虚伪.不名相应.如是等说.钝根众生<br>
        不能解者.谓无上道如来法身.但唯空法.一向毕竟<br>
        而无所有.其心怯弱.畏堕无所得中.或生断灭想.作<br>
        增减见.转起诽谤.自轻轻他.我即为说如来法身.自<br>
        性不空.有真实体.具足无量清净功业.从无始世来.<br>
        自然圆满.非修非作.乃至一切众生身中.亦皆具足.<br>
        不变不异.无增无减.如是等说.能除怯弱.是名安慰.<br>
        又复愚痴坚执众生.闻如是等说.亦生怯弱.以取如<br>
        来法身.本来满足.非修非作相故.起无所得相而生<br>
        怯弱.或计自然.堕邪倒见.我即为说修行一切善法.<br>
        增长满足.生如来色身.得无量功德清净果报.如此<br>
        等说.令离怯弱.是名安慰.而我所说甚深之义.真实<br>
        相应.无有诸过.以离相违说故.云何知离相违相.所<br>
        谓如来法身中.虽复无有言说境界.离心想念.非空<br>
        非不空.乃至无一切相.不可依言说示.而据世谛幻<br>
        化因缘假名法中.相待相对.则可方便显示而说.以<br>
        彼法身性.实无分别.离自相.离他相.无空.无不空.乃<br>
        至远离一切诸相故.说彼法体为毕竟空无所有.以<br>
        离心分别.想念则尽.无一相而能自见自知为有.是<br>
        故空义决定真实.相应不谬.复次即彼空义中.以离<br>
        分别妄想心念故.则尽毕竟无有一相而可空者.以<br>
        唯有真实故.即为不空.所谓离识想故.无有一切虚<br>
        伪之相.毕竟常恒.不变不异.以更无一相可坏可灭.<br>
        离增减故.又彼无分别实体之处.从无始世来.具无<br>
        量功德.自然之业.成就相应.不离不脱故.说为不空.<br>
        如是实体功德之聚.一切众生虽复有之.但为无明<br>
        翳覆障故.而不知见.不能克获功德利益.与无莫异.<br>
        说名未有.以不知见彼法体.所有功德利益之业.非<br>
        彼众生所能受用.不名属彼.唯依遍修一切善法.对<br>
        治诸障.见彼法身.然後乃获功德利益.是故说修一<br>
        切善法.生如来色身.善男子.如我所说甚深之义.决<br>
        定真实.离相违过.当如是知.尔时地藏菩萨摩诃萨.<br>
        说如此等殊胜方便深要法门时.有十万亿众生发<br>
        阿耨多罗三藐三菩提心.住坚信位.复有九万八千<br>
        菩萨.得无生法忍.一切大众.各以天妙香华供养於<br>
        佛.及地藏菩萨摩诃萨.尔时佛告诸大众言.汝等各<br>
        各应当受持此法门.随所住处.广令流布.所以者何.<br>
        如此法门.甚为难值.能大利益.若人得闻彼地藏菩<br>
        萨摩诃萨名号.及信其所说者.当知是人速能得离<br>
        一切所有诸障碍事.疾至无上道.於是大众皆同发<br>
        言.我当受持.流布世间.不敢令忘.尔时坚净信菩萨<br>
        摩诃萨白佛言.世尊.如是所说六根聚修多罗中.名<br>
        何法门.此法真要.我当受持.令末世中普皆得闻.佛<br>
        告坚净信菩萨.此法门名为占察善恶业报.亦名消<br>
        除诸障.增长净信.亦名开示求向大乘者进起方便.<br>
        显出甚深究竟实义.亦名善安慰说.令离怯弱.速入<br>
        坚信决定法门.依如是名义.汝当受持.佛说此法门<br>
        已.一切大会悉皆欢喜.信受奉行. </p>
        <p>占察善恶业报经卷下 </p>
        <p>回向偈<br>
        愿以此功德.庄严佛净土.上报四重恩.下济三途苦.<br>
        若有见闻者.悉发菩提心.尽此一报身.同生极乐国.
        </p>
        </td>
    </tr>
</table>
</center></div>
</body>
</html>
