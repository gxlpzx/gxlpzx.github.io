<html>
<head><title>黄金书屋---电子版柳永词全集</title></head>
<BODY TEXT="#000000" BGCOLOR="#E4EBF1" LINK="#0000EE" VLINK="#551A8B" ALINK="#FF0000">
<CENTER><B><FONT COLOR="#FF6666"><FONT POINT-SIZE="16">电子版柳永词全集&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</FONT></FONT></B></CENTER>
<FONT SIZE=+1>
<pre>

打字：施铁民（David Steelman）
校对、增补：方舟子
据《全宋词》（台湾中央舆地出版社，１９７０年版）

    柳永（？－约１０５３），北宋词人。原名三变，字景庄。后改名永，字耆卿，排
行第七，崇安（今属福建）人。景佑进士。官屯田员外郎。世称柳七、柳屯田。为
人放荡不羁，终身潦倒。其词多描绘城市风光和歌妓生活，尤长于抒写羁旅行役之
情。创作慢词独多。铺叙刻画，情景交融，语言通俗，音律谐婉，在当时流传很广
，对宋词的发展有一定影响。《雨霖铃》、《八声甘州》、《望海潮》等颇有名。
但作品中时有颓废思想和庸俗情趣。诗仅存数首，《煮海歌》描写盐民贫苦生活，
甚痛切。有《乐章集》。（《辞海》１９８９年版）

【正宫】

    黄莺儿

园林晴昼春谁主。暖律潜催，幽谷暄和，黄鹂翩翩，乍迁芳树。观露湿缕金衣，叶
映如簧语。晓来枝上绵蛮，似把芳心、深意低诉。

无据。乍出暖烟来，又趁游蜂去。恣狂踪迹，两两相呼，终朝雾吟风舞。当上苑柳
农时，别馆花深处，此际海燕偏饶，都把韶光与。


    玉女摇仙佩（佳人）

飞琼伴侣，偶别珠宫，未返神仙行缀。取次梳妆，寻常言语，有得几多姝丽。拟把
名花比。恐旁人笑我，谈何容易。细思算，奇葩艳卉，惟是深红浅白而已。争如这
多情，占得人间，千娇百媚。

须信画堂绣阁，皓月清风，忍把光阴轻弃。自古及今，佳人才子，少得当年双美。
且恁相偎倚。未消得，怜我多才多艺。愿奶奶、兰人蕙性，枕前言下，表余深意。
为盟誓。今生断不孤鸳被。


    雪梅香

景萧索，危楼独立面晴空。动悲秋情绪，当时宋玉应同。渔市孤烟袅寒碧，水村残
叶舞愁红。楚天阔，浪浸斜阳，千里溶溶。

临风想佳丽，别后愁颜，镇敛眉峰。可惜当年，顿乖雨迹云踪。雅态妍姿正欢洽，
落花流水忽西东。无□（“缪”换成竖心旁）恨，相思意，尽分付征鸿。


    尾犯

夜雨滴空阶，孤馆梦回，情绪萧索。一片闲愁，想丹青难貌。秋渐老、蛩声正苦、
夜将阑，灯花旋落。最无端处，总把良宵，祗恁孤眠却。

佳人应怪我，别后寡信轻诺。记得当初，翦香云为约。甚时向、幽闺深处，按新词
、流霞共酌。再同欢笑。肯把金玉珍珠博。

（案此首别又作吴文英《梦窗词集》）

    早梅芳

海霞红，山烟翠。故都风景繁华地。谯门画戟，下临万井，金碧楼台相倚。芰荷浦
溆，杨柳汀洲，映虹桥倒影，兰舟飞棹，游人聚散，一片湖光里。

汉元侯，自从破虏征蛮，峻陟枢庭贵。筹帷厌久，盛年昼锦，归来吾乡我里。铃斋
少讼，宴馆多欢，未周星，便恐皇家，图任勋贤，又作登庸计。


    斗百花

飒飒霜飘鸳瓦，翠幕轻寒微透，长门深锁悄悄，满庭秋色将晚，眼看菊蕊，重阳泪
落如珠，长是淹残粉面。鸾辂音尘远。

无限幽恨，寄情空［歹带］纨扇。应是帝王，当初怪妾辞辇，陡顿今来，宫中第一
妖娆，却道昭阳飞燕。

    其二

煦色韶光明媚。轻霭低笼芳树。池塘浅蘸烟芜，廉幕闲垂风絮。春困厌厌，抛掷斗
草工夫，冷落踏青心绪。终日扃朱户。

远恨绵绵，淑景迟迟难度。年少傅粉，依前醉眠何处。深院无人，黄昏乍拆秋千，
空锁满庭花雨。

    其三

满搦宫腰纤细。年纪方当笄岁。刚被风流沾惹，与合垂杨双髻。初学严妆，如描似
削身材，怯雨羞云情意。举措多娇媚。

争奈心性，未会先怜佳婿。长是夜深，不肯便入鸳被，与解罗裳，盈盈背立银扛，
却道你先睡。


    甘草子

秋暮。乱洒衰荷，颗颗真珠雨。雨过月华生，冷彻鸳鸯浦。

池上凭阑愁无侣。奈此个情绪。却傍金笼共鹦鹉。念粉郎言语。

    其二

秋尽。叶翦红绡，砌菊遗金粉。雁字一行来，还有边庭信。

飘散露华清风紧。动翠幕，晓寒犹嫩，中酒残妆整顿。聚两眉离恨。


【中吕宫】


    送征衣

过韶阳。璇枢电绕，华渚虹流，运应千载会昌。罄寰宇，荐殊祥。吾皇。诞弥月，
瑶图缵庆，玉叶腾芳。并景贶、三灵眷佑，挺英哲、掩前王。遇年年、嘉节清和，
颁率土称觞。

无间要荒华夏，尽万里、走梯航。彤庭舜张大乐，禹会群方。［宛鸟］行。望上国
，山呼鳌［扌卞］，遥［艹热］炉香。竟就日、瞻云献寿，指南山、等无疆。愿巍
巍、宝历鸿基，齐天地遥长。


    昼夜乐

洞房记得初相遇，便只合、长相聚。何期小会幽欢，变作离情别绪，况值阑珊春色
暮。对满目、乱花狂絮。直恐好风光，尽随伊归去。

一场寂寞凭谁诉。算前言，总轻负。早知恁地难拚，悔不当时留住。其奈风流端正
外，更别有、系人处，一日不思量，也攒眉千度。


   其二

秀香住桃花径。算神仙、才堪并。层波细翦明眸，腻玉圆搓素颈。爱把歌喉当筵逞
。遏天边，乱云愁凝。言语似娇荧，一声声堪听。

客房饮散帘帷静。拥香衾、欢心称。金炉麝袅青烟，凤帐烛摇红影。无限狂心乘酒
兴。这欢娱、渐入嘉景。犹自怨邻鸡，道秋宵不永。


   柳腰轻

英英妙舞腰肢软。章台柳、昭阳燕。锦衣冠盖，绮堂筵会，是处千金争选。顾香砌
、丝管初调，倚轻风、佩环微颤。

乍入霓裳促遍。逞盈盈、渐催檀板。慢垂霞袖，急趋莲步，进退奇容千变。算何止
、倾国倾城，暂回眸、万人断肠。


    西江月

凤额绣帘高卷，兽环朱户频摇。两竿红日上花棚。春睡厌厌难觉。

好梦狂随飞絮，闲愁浓，胜香醪。不成雨暮与云朝。又是韶光过了。


【仙吕宫】


    倾杯乐

禁漏花深，绣工日永，蕙风布暖。变韶景、都门十二，元宵三五，银蟾光满。连云
复道凌飞观。耸皇居丽，嘉气瑞烟葱倩。翠华宵幸，是处层城阆苑。

龙凤烛、交光星汉。对咫尺鳌山开羽扇。会乐府两籍神仙，梨园四部弦管。向晓色
、都人未散。盈万井、山呼鳌［扌卞］。愿岁岁，天仗里，常瞻凤辇。


    笛家弄

花发西园，草薰南陌，韶光明媚，乍晴轻暖清明后。水嬉舟动，禊饮筵开，银塘似
染，金堤如绣。是处王孙，几多游妓，往往携纤手。遣离人、对嘉景，触目伤怀，
尽成感旧。

别久。帝城当日，兰堂夜烛，百万呼庐，画阁春风，十千沽酒。未省、宴处能忘管
弦，醉里不寻花柳。岂知秦楼，玉箫声断，前事难重偶。空遗恨，望仙乡，一饷消
凝，泪沾襟袖。


【大石调】


    倾杯乐

皓月初圆，暮云飘散，分明夜色如晴昼。渐消尽、醺醺残酒。危阁远、凉生襟袖。
追旧事、一饷凭阑久。如何媚容艳态，抵死孤欢偶。朝思暮想，自家空恁添清瘦。


算到头、谁与伸剖。向道我别来，为伊牵系，度岁经年，偷眼觑、也不忍觑花柳。
可惜恁、好景良宵，未曾略展双眉开口。问甚时与你，深怜痛惜还依旧。


    迎新春

［山解］管变青律，帝里和新布。晴景回轻煦。庆嘉节、当三五。列华灯、千门万
户。遍九陌、罗绮香风微度。十里然绛树。鳌山耸、喧天箫鼓。

渐天如水，素月当午。香径里、绝缨掷果无数。更阑烛影花阴下，少年人、往往奇
遇。太平时、朝野多欢民康阜。随分良聚。堪对此景，争忍独醒归去。


    曲玉管

陇首云飞，江边日晚，烟波满目凭阑久。立望关河萧索，千里清秋。忍凝眸。

杳杳神京，盈盈仙子，别来锦字终难偶。断雁无凭，冉冉飞下汀洲。思悠悠。

暗想当初，有多少、幽欢佳会，岂知聚散难期，翻成雨恨云愁。阻追游。每登山临
水，惹起平生心事，一场消黯，永日无言，却下层楼。


    满朝欢

花隔铜壶，露［日希］金掌，都门十二清晓。帝里风光烂漫，偏爱春杪。烟轻昼永
，引莺啭上林，鱼游灵沼。巷陌乍晴，香尘染惹，垂杨芳草。

因念秦楼彩凤，楚观朝云，往昔曾迷歌笑。别来岁久，偶忆盟重到。人面桃花，未
知何处，但掩朱扉悄悄。尽日伫立无言，赢得凄凉怀抱。


    梦还京

夜来匆匆饮散，欹枕背灯睡。酒力全轻，醉魂易醒，风揭帘栊，梦断披衣重起。悄
无寐。

追悔当初，绣阁话别太容易。日许时、犹阻归计。甚况味。旅馆虚度残岁。想娇媚
。那里独守鸳帏静。永漏迢迢，也应暗同此意。


    凤衔杯

有美瑶卿能染翰。千里寄、小诗长简。想初襞苔笺，旋挥翠管红窗畔。渐玉箸、银
钩满。

锦囊收，犀轴卷。常珍重、小斋吟玩。更宝若珠玑，置之怀袖时时看。似频见、千
娇面。


    其二

追悔当初孤深愿。经年价、两成幽怨。任越水吴山，似屏如障堪游玩。奈独自、慵
抬眼。

赏烟花，听弦管。图欢笑、转加肠断。更时展丹青，强拈书信频频看。又争似、亲
相见。


    鹤冲天

闲窗漏永，月冷霜华堕。悄悄下廉幕，残灯火。再三追往事，离魂乱，愁肠锁。无
语沈吟坐。好天好景，未省展眉则个。

从前早是多成破。何况经岁月，相抛［身单］。假使重相见，还得似、旧时麽。悔
恨无计那。迢迢良夜，自家只恁摧挫。


    受恩深

雅致装庭宇。黄花开淡泞。细香明艳尽天与。助秀色堪餐，向晓自有真珠露。刚被
金钱妒。拟买断秋天，容易独步。

粉蝶无情蜂已去。要上金尊，惟有诗人鸳鸯浦。待宴赏重阳，恁时尽把芳心吐。陶
令轻回顾。免憔悴东篱，冷烟寒雨。


    看花回

屈指劳生百岁期。荣瘁相随。利牵名惹逡巡过，奈两轮、玉走金飞。红颜成白发，
极品何为。

尘事常多雅会稀。忍不开眉。画堂歌管深深处，难忘酒盏花枝。醉乡风景好，携手
同归。


    其二

玉［土戚］金阶舞舜干。朝野多欢。九衢三市风光丽，正万家、急管繁弦。凤楼临
绮陌，嘉气非烟。

雅俗熙熙物熊妍。忍负芳年。笑筵歌连席连昏昼，任旗亭、斗酒十千。赏心何处好
，惟有尊前。


    柳初新

东郊向晓星杓亚。报帝里、春来也。柳抬烟眼，花匀露脸，渐岘绿娇红姹。妆点层
台芳榭。运神功、丹青无价。

别有尧阶试罢。新郎君、成行如画。杏园风细，桃花浪暖，竞喜羽迁鳞化。遍九陌
、相将游冶。骤香尘、宝鞍骄马。

（案此首别误入陈耆卿《［上竹下员］窗集》卷十）

    两同心

嫩脸修蛾，淡匀轻扫。最爱学、宫体梳妆，偏能做、文人谈笑。绮筵前、舞燕歌云
，别有轻妙。

饮散玉炉烟袅。洞房悄悄。锦帐里、低语偏浓，银烛下、细看俱好。那人人，昨夜
分明，许伊偕老。


    其二

伫立东风，断魂南国。花光媚、春醉琼楼，蟾彩迥、夜游香陌。忆当时、酒恋花迷
，役损词客。

别有眼长腰搦。痛怜深惜。鸳会阻、夕雨凄飞，锦书断、暮云凝碧。想别来，好景
良时，也应相忆。


    女冠子

断云残雨。洒微凉、生轩户。动清籁、萧萧庭树。银河浓淡，华星明灭，轻云时度
。莎阶寂静无睹。幽蛩切切秋吟苦。疏篁一径，流萤几点，飞来又去。

对月临风，空恁无眠耿耿，暗想旧日牵情处。绮罗丛里，有人人、那回饮散，略曾
谐鸳侣。因循忍便睽阻。相思不得长相聚。好天良夜，无端惹起，千愁万绪。


    玉楼春

昭华夜醮连清曙。金殿霓旌笼瑞雾。九枝擎烛灿繁星，百和焚春抽翠缕。

香罗荐地延真驭。万乘凝旒听秘语。卜年无用考灵龟，从此乾坤齐历数。


    其二

凤楼郁郁呈嘉瑞。降圣覃恩延四裔。醮台清夜洞天严，公宴凌晨箫鼓沸。

保生酒劝椒香腻。延寿带垂金缕细。几行［宛鸟］鹭望尧云，齐共南山呼万岁。


    其三

皇都今夕知何夕。特地风光盈绮陌。金丝玉管咽春空，蜡炬兰灯烧晓色。

凤楼十二神仙宅。珠履三千［宛鸟］鹭客。金吾不禁六街游，狂杀云踪并雨迹。


    其四

星闱上笏金章贵。重委外台疏近侍。百常天阁旧通班，九岁国储新上计。

太仓日富中邦最。宣室夜思前席对。归心怡悦酒肠宽，不泛千锺应不醉。


    其五

阆风歧路连银阙。曾许金桃容易窃。乌龙未睡定惊猜，鹦鹉能言防漏泄。

匆匆纵得邻香雪。窗隔残烟帘映月。别来也拟不思量，争奈余香犹未歇。


    金蕉叶

厌厌夜饮平阳第。添银烛、旋呼佳丽。巧笑难禁，艳歌无闲声相继。准拟幕天席地
。

金蕉叶泛金波齐，未更阑、已尽狂醉。就中有个风流，暗向灯光底。恼遍两行珠翠
。


    惜春郎

玉肌琼艳新妆饰。好壮观歌席。潘妃宝钏，阿娇金屋，应也消得。

属和新词多俊格。敢共我［京力］敌。恨少年、枉费疏狂，不早与伊相识。


    传花枝

平生自负，风流才调。口儿里、道知张陈赵。唱新词，改难令，总知颠倒。解刷扮
，能［口兵］嗽，表里都峭。每遇着、饮席歌筵，人人尽道。可惜许老了。

阎罗大伯曾教来，道人生、但不须烦恼。遇良辰，当美景，追欢买笑。剩活取百十
年，只恁厮好。若限满、鬼使来追，待倩个、掩通着到。

（以上《疆村丛书》本《乐章集》卷上，四十首）

【双调】

    雨霖铃

寒蝉凄切。对长亭晚，骤雨初歇。都门帐饮无绪，留恋处、兰舟催发。执手相看泪
眼，竟无语凝噎。念去去、千里烟波，暮霭沉沉楚天阔。

多情自古伤离别。更那堪、冷落清秋节。今宵酒醒何处，杨柳岸、晓风残月。此去
经年，应是良辰、好景虚设。便纵有、千种风情，更与何人说。


    定风波

伫立长堤，淡荡晚风起。骤雨歇、极目萧疏，塞柳万株，掩映箭波千里。走舟车向
此，人人奔名竞利。念荡子、终日驱驱，觉乡关转迢递。

何意。绣阁轻抛，锦字难逢，等闲度岁。奈泛泛旅迹，厌厌病绪，迩来谙尽，宦游
滋味。此情怀、纵写香笺，凭谁与寄。算孟光、争得知我，继日添憔悴。


    尉迟杯

宠佳丽。算九衢红粉皆难比。天然嫩脸修蛾，不假施朱描翠。盈盈秋水。恣雅态、
欲语先娇媚。每相逢、月夕花朝，自有怜才深意。

绸缪凤枕鸳被。深深处、琼枝玉树相倚。困极欢馀，芙蓉帐暖，别是恼人情味。风
流事、难逢双美。况已断、香云为盟誓。且相将、共乐平生，未肯轻分连理。


    慢卷袖

闲窗烛暗，孤帏夜永，欹枕难成寐。细屈指寻思，旧事前欢，都来未尽，平生深意
。到得如今，万般追悔。空只添憔悴。对好景良辰，皱着眉儿，成甚滋味。

红茵翠被。当时事、一一堪垂泪。怎生得依前，似恁偎香倚暖，抱着日高犹睡。算
得伊家，也应随分，烦恼心儿里。又争似从前，淡淡相看，免恁牵系。


    征部乐

雅欢幽会，良辰可惜虚抛掷。每追念、狂踪旧迹。长只恁、愁闷朝夕。凭谁去、花
衢觅。细说此中端的。道向我、转觉厌厌，役梦劳魂苦相忆。

须知最有，风前月下，心事始终难得。但愿我、虫虫心下，把人看待，长以初相识
。况渐逢春色。便是有、举场消息。待这回、好好怜伊，更不轻离拆。


    佳人醉

暮景尔萧尔霁。云淡天高风细。正月华如水。金波银汉，潋滟无际。冷浸书帷梦断
，欲披衣重起。临轩砌。

素光遥指。因念翠蛾，香隔音尘何处，相望同千里。尽凝睇。厌厌无寐。渐晓雕阑
独倚。


    迷仙引

才过笄年，初绾云鬟，便学歌舞。席上尊前，王孙随分相许。算等闲、酬一笑，便
千金慵觑。常只恐、容易［艹舜］华偷换，光阴虚度。

已受君恩顾。好与花为主。万里丹霄，何妨携手同归去。永弃却、烟花伴侣。免教
人见妾，朝云暮雨。


    御街行（圣寿）

燔柴烟断星河曙。宝辇回天步。端门羽卫簇雕阑，六乐舜韶先举。鹤书飞下，鸡竿
高耸，恩霈均寰寓。

赤霜袍烂飘香雾。喜色成春煦。九仪三事仰天颜，八彩旋生眉宇。椿龄无尽，萝图
有庆，常作乾坤主。


    其二

前时小饮春庭院。悔放笙歌散。归来中夜酒醺醺，惹起旧愁无限。虽看坠楼换马，
争奈不是鸳鸯伴。

朦胧暗想如花面。欲梦还惊断。和衣拥被不成眠，一枕万回千转。惟有画梁，新来
双燕，彻曙闻长叹。


    归朝欢

别岸扁舟三两只。葭苇萧萧风淅淅。沙汀宿雁破烟飞，溪桥残月和霜白。渐渐分曙
色。路遥川远多行役。往来人，只轮双桨，尽是利名客。

一望乡关烟水隔。转觉归心生羽翼。愁云恨雨两牵萦，新春残腊相催逼。岁华都瞬
息。浪萍风梗诚何益。归去来，玉楼深处，有个人相忆。


    采莲令

月华收，云淡霜天曙。四征客、此时情苦。翠娥执手送临歧，轧轧开朱户。千娇面
、盈盈伫立，无言有泪，断肠争忍回顾。

一叶兰舟，便恁急浆凌波去。贪行色、岂知离绪。万般方寸，但饮恨，脉脉同谁语
。更回首、重城不见，寒江天外，隐隐两三烟树。


    秋夜月

当初聚散。便唤作、无由再逢伊面。近日来、不期而会重欢宴。向尊前、闲暇里，
敛著眉儿长叹。惹起旧愁无限。

盈盈泪眼。漫向我耳边，作万般幽怨。奈你自家心下，有事难见。待信真个，恁别
无萦绊。不免收心，共伊长远。


    巫山一段云

六六真游洞，三三物外天。九班麟稳破非烟。何处按云轩。

昨夜麻姑陪宴。又话蓬莱清浅。几回山脚弄云涛。彷佛见金鳌。


    其二

琪树罗三殿，金龙抱九关。上清真籍总群仙。朝拜五云间。

昨夜紫微诏下。急唤天书使者。令赍瑶检降彤霞。重到汉皇家。


    其三

清旦朝金母，斜阳醉玉龟。天风摇曳六铢衣。鹤背觉孤危。

贪看海蟾狂戏。不道九关齐闭。相将何处寄良宵。还去访三茅。


    其四

阆苑年华永，嬉游别是情。人间三度见河清。一番碧桃成。

金母忍将轻摘。留宴鳌峰真客。红［犭龙］闲卧吠斜阳。方朔敢偷尝。


    其五

萧氏贤夫妇，茅家好弟兄。羽输飙驾赴层城。高会尽仙卿。

一曲云谣为寿。倒尽金壶碧酒。醺酣争撼白榆花。踏碎九光霞。


    婆罗门令

昨宵里、恁和衣睡。今宵里、又恁和衣睡。小饮归来，初更过、醺醺醉。中夜后、
何事还惊起。霜天冷，风细细。触疏窗、闪闪灯摇曳。

空床展转重追想，云雨梦、任欹枕难继。寸心万绪，咫尺千里。好景良天，彼此空
有相怜意。未有相怜计。


【小石调】


    法曲献仙音

追想秦楼心事，当年便约，于飞比翼。每恨临歧处，正携手、翻成云雨离拆。念倚
玉偎香，前事顿轻掷。

惯怜惜。饶心性，镇厌厌多病，柳腰花态娇无力。早是乍清减，别后忍教愁寂。记
取盟言，少孜煎、剩好将息。遇佳景、临风对月，事须时恁相忆。


    西平乐

尽日凭高目，脉脉春情绪。嘉景清明渐近，时节轻寒乍暖，天气才晴又雨。烟光淡
荡，妆点平芜远树。黯凝伫。台榭好、莺燕语。

正是和风丽日，几许繁红嫩绿，雅称嬉游去。奈阻隔、寻芳伴侣。秦楼凤吹，楚馆
云约，空帐望、在何处。寂寞韶华暗度。可堪向晚，村落声声杜宇。


    凤栖梧

帘下清歌帘外宴。虽爱新声，不见如花面。牙板数敲珠一串，梁尘暗落琉璃盏。

桐树花深孤凤怨。渐遏遥天，不放行云散。坐上少年听不惯。玉山未倒肠先断。


    其二

伫倚危楼风细细。望极春愁，黯黯生天际。草色烟光残照里。无言谁会凭阑意。

拟把疏狂图一醉。对酒当歌，强乐还无味。衣带渐宽终不悔。为伊消得人憔悴。

（案以上二首别又见欧阳修《近体乐府》卷二）

    其三

蜀锦地衣丝步障。屈曲回廊，静夜闲寻访。玉砌雕阑新月上。朱扉半掩人相望。

旋暖熏炉温斗帐。玉树琼枝，迤逦相偎傍。酒力渐浓春思荡。鸳鸯绣被翻红浪。


    法曲第二

青翼传情，香径偷期，自觉当初草草。未省同衾枕，便轻许相将，平生欢笑。怎生
向、人间好事到头少。漫悔懊。

细追思，恨从前容易，致得恩爱成烦恼。心下事千种，尽凭音耗。以此萦牵，等伊
来、自家向道。洎相见，喜欢存问，又还忘了。


    秋蕊香引

留不得。光阴催促，奈芳兰歇，好花谢，惟顷刻。彩云易散琉璃脆，验前事端的。


风月夜，几处前踪旧迹。忍思忆。这回望断，永作终天隔。向仙岛，归冥路，两无
消息。


    一寸金

井络天开，剑岭云横控西夏。地胜异、锦里风流，蚕市繁华，簇簇歌台舞榭。雅俗
多游赏，轻裘俊、靓妆艳冶。当春画，摸石江边，浣花溪畔景如画。

梦应三刀，桥名万里，中和政多暇。仗汉节、揽辔澄清，高掩武侯勋业，文翁风化
。台鼎须贤久，方镇静、又思命驾。空遗爱，两蜀三川，异日成嘉话。


【歇指调】


    永遇乐

薰风解愠，画景清和，新霁时候。火德流光，萝图荐祉，累庆金枝秀。璇枢绕电，
华渚流虹，是日挺生元後。缵唐虞垂拱，千载应期，万灵敷佑。

殊方异域，争贡琛赆，架［山献］航波奔凑。三殿称觞，九仪就列，韶护锵金奏。
藩侯瞻望彤庭，亲携僚吏，竞歌元首。祝尧龄、北极齐尊，南山共久。


    其二

天阁英游，内朝密侍，当世荣遇。汉守分麾，尧庭请瑞，方面凭心膂。风驰千骑，
云拥双旌，向晓洞开严署。拥朱［车番］、喜色欢声，处处竞歌来暮。

吴王旧国，今古江山秀异，人烟繁富。甘雨车行，仁风扇动，雅称安黎庶。棠郊成
政，槐府登贤，非久定须归去。且乘闲、孙阁长开，融尊盛举。


    卜算子

江枫渐老，汀蕙半凋，满目败红衰翠。楚客登临，正是暮秋天气。引疏砧、断续残
阳里。对晚景、伤怀念远，新愁旧恨相继。

脉脉人千里。念两处风情，万重烟水。雨歇天高，望断翠峰十二。尽无言、谁会凭
高意。纵写得、离肠万种，奈归云谁寄。


    鹊桥仙

届征途，携书剑，迢迢匹马东去。惨离怀，嗟少年易分难聚。佳人方恁缱绻，便忍
分鸳侣。当媚景，算密意幽欢，尽成轻负。

此际寸肠万绪。惨愁颜、断魂无语。和泪眼、片时几番回顾。伤心脉脉谁诉。但黯
然凝伫。暮烟寒雨。望秦楼何处。


    浪淘沙

梦觉、透窗风一线，寒灯吹息。那堪酒醒，又闻空阶，夜雨频滴。嗟因循、久作天
涯客。负佳人、几许盟言，便忍把、从前欢会，陡顿翻成忧戚。

愁极。再三追思，洞庭深处，几度饮散歌阑，香暖鸳鸯被，岂暂时疏散，费伊心力
。［歹带］云尤雨，有万般千种，相怜相惜。恰到如今，天长漏永，无端自家疏隔
。知何时、却拥秦云态，愿低帏昵枕，轻轻细说与，江乡夜夜，数寒更思忆。


    夏云峰

宴堂深。轩楹雨，轻压增广低沉。花洞彩舟泛□（ＪＩＡ３，酒器名），坐绕清浔
。楚台风快，湘簟冷、永日披襟。坐久觉、疏弦脆管，时换新音。

越娥兰态蕙心。逞妖艳、昵欢邀宠难禁。筵上笑歌间发，舄履交侵。醉乡归处，须
尽兴、满酌高吟。向此免、名缰利锁，虚费光阴。


    浪淘沙令

有个人人。飞燕精神。急锵环佩上华［衤因］。促拍尽随红袖举，风柳腰身。

簌簌轻裙。妙尽尖新。由终独立敛香尘。应是西施娇困也，眉黛双颦。


    荔枝香

甚处寻芳赏翠，归去晚。缓步罗袜生尘，来绕琼筵看。金缕霞衣轻褪，似觉春游倦
。遥认，众里盈盈好身段。

拟回首，又伫立、帘帏畔。素脸红眉，时揭盖头微见。笑整金翘，一点芳心在娇眼
。王孙空恁肠断。


【林锺商】


    古倾杯

冻水消痕，晓风生暖，春满东郊道。迟迟淑景，烟和露润，偏绕长堤芳草。断鸿隐
隐归飞，江天杳杳。遥山变色，妆眉淡扫。目极千里，闲倚危樯迥眺。

动几许、伤春怀抱。念何处、韶阳偏早。想帝里看看，名园芳树，烂漫莺花好。追
思往昔年少。继日恁、把酒听歌，量金买笑。别后暗负，光阴多少。


    倾杯

离宴殷勤，兰舟凝滞，看看送行南浦。情知道世上，难使皓月长圆，彩云镇聚。算
人生、悲莫悲于轻别，最苦正欢娱，便分鸳侣。泪流琼脸，梨花一枝春带雨。

惨黛蛾、盈盈无绪。共黯然悄魂，重携纤手，话别临行，犹自再三、问道君须去。
频耳畔低语。知多少、他日深盟，平生丹素。从今尽把凭鳞羽。


    破阵乐

露花倒影，烟芜蘸碧，灵沼波暖。金柳摇风树树，系彩舫龙舟遥岸。千步虹桥，参
差雁齿，直趋水殿。绕金堤、曼衍鱼龙戏，簇娇春罗绮，喧天丝管。霁色荣光，望
中似睹，蓬莱清浅。

时见。凤辇宸游，鸾觞禊饮，临翠水、开镐宴。两两轻［舟刃］飞画［楫戈］，竞
夺锦标霞烂。罄欢娱，歌鱼藻，徘徊宛转。别有盈盈游女，各委明珠，争收翠羽，
相将归远。渐觉云海沉沉，洞天日晚。


    双声子

晚天萧索，断蓬踪迹，乘兴兰棹东游。三吴风景，姑苏台榭，牢落暮霭初收。夫差
旧国，香径没、徒有荒丘。繁华处，悄无睹，惟闻麋鹿呦呦。

想当年、空运筹决战，图王取霸无休。江山如画，云涛烟浪，翻输范蠡扁舟。验前
经旧史，嗟漫载、当日风流。斜阳暮草茫茫，尽成万古遗愁。


    阳台路

楚天晚。坠冷枫败叶，疏红零乱。冒征尘、匹马驱驱，愁见水遥山远。追念少年时
，正恁凤帏，倚香偎暖。嬉游惯。又岂知、前欢云雨分散。

此际空劳回首，望帝里、难收泪眼。暮烟衰草，算暗锁、路歧无限。今宵又、依前
寄宿，甚处苇村山馆。寒灯畔。夜厌厌、凭何消遣。


    内家娇

煦景朝升，烟光画敛，疏雨夜来新霁。垂杨艳杏，丝软霞轻，绣出芳郊明媚。处处
踏青斗草，人人眷红偎翠。奈少年、自有新愁旧恨，消遣无计。

帝里。风光当此际。正好恁携佳丽。阻归程迢递。奈好景难留，旧欢顿弃。早是伤
春情绪，那堪困人天气。但赢得、独立高原，断魂一饷凝睇。


    二郎神

炎光谢。过暮雨、芳尘轻洒。乍露冷风清庭户，爽天如水，玉钩遥挂。应是星娥嗟
久阻，叙旧约、飙轮欲驾。极目处、微云暗度，耿耿银河高泻。

闲雅。须知此景，古今无价。运巧思、穿针楼上女，抬粉面、云鬟相亚。钿合金钗
私语处，算谁在、回廊影下。愿天上人间，占得欢娱，年年今夜。


    醉蓬莱

渐亭皋叶下，陇首云飞，素秋新霁。华阙中天，锁葱葱佳气。嫩菊黄深，拒霜红浅
，近宝阶香砌。玉宇无尘，金茎有露，碧天如水。

正值升平，万几多暇，夜色澄鲜，漏声迢递。南极星中，有老人呈瑞。此
际宸游，凤辇何处，度管弦清脆。太液波翻，披香帘卷，月明风细。


    宣清

残月朦胧，小宴阑珊，归来轻寒凛凛。背银［钅工］、孤馆乍眠，拥重衾、醉魄犹
噤。永漏频传，前欢已去，离愁一枕。暗寻思、旧追游，神京风物如锦。

念掷果朋侪，绝缨宴会，当时曾痛饮。命舞燕翩翻，歌珠贯串，向玳筵前，尽是神
仙流品，至更阑、疏狂转甚。更相将、凤帏鸳寝。玉钗乱横，任散尽高阳，这欢娱
、甚时重恁。


    锦堂春

坠髻慵梳，愁蛾嫩画，心绪是事阑珊。觉新来憔悴，金缕衣宽。认得这疏狂意下，
向人诮譬如闲。把芳容整顿，恁地轻孤，争忍心安。

依前过了旧约，甚当初赚我，偷翦云鬟。几时得归来，春阁深关。待伊要、尤云［
歹带］雨，缠绣衾、不与同欢。尽更深、款款问伊，今后敢更无端。


    定风波

自春来、惨绿愁红，芳心是事可可。日上花梢，莺穿柳带，犹压香衾卧。暖酥消，
腻云［身单］。终日厌厌倦梳裹。无那。恨薄情一去，音书无个。

早知恁麽。悔当初、不把雕鞍锁。向鸡窗、只与蛮笺象管，拘束教吟课。镇相随，
莫抛躲。针线闲拈伴伊坐。和我。免使年少，光阴虚过。


    诉哀情近

雨晴气爽，伫立江楼望处。澄明远水生光，重叠暮山耸翠。遥认断桥幽径，隐隐渔
村，向晚孤烟起。

残阳里。脉脉朱阑静倚。黯然情绪，未饮先如醉。愁无际。暮云过了，秋光老尽，
故人千里。竟日空凝睇。


    其二

景阑昼永，渐入清和气序。榆钱飘满闲阶，莲叶嫩生翠沼。遥望水边幽径，山崦孤
村，是处园林好。

闲情悄。绮陌游人渐少。少年风韵，自觉随春老。追前好。帝城信阻，天涯目断，
暮云芳草。伫立空残照。


    留客住

偶登眺。凭小阑、艳阳时节，乍晴天气，是处闲花芳草。遥山万叠云散，涨海千里
，潮平波浩渺。烟村院落，是谁家绿树，数声啼鸟。

旅情悄。远信沉沉，离魂杳杳。对景伤怀，度日无言谁表。惆怅旧欢何处，后约难
凭，看看春又老。盈盈泪眼，望仙乡，隐隐断霞残照。


    迎春乐

近来憔悴人惊怪。为别后、相思煞。我前生、负你愁烦债。便苦恁难开解。

良夜永、牵情无计奈。锦被里、馀香犹在。怎得依前灯下，恣意怜娇态。


    隔帘听

咫尺凤衾鸳帐，欲去无因到。□（“假”换鱼旁）须［上穴下卒］地重门悄。认绣
履频移，洞房杳杳。强语笑。逞如簧、再三轻巧。

梳妆早。琵琶闲抱。爱品相思调。声声似把芳心告。隔帘听，赢得断肠多少。恁烦
恼。除非共伊知道。


    凤归云

恋帝里，金谷园林，平康巷陌，触处繁华，连日疏狂，未尝轻负，寸心双眼。况佳
人、尽天外行云，掌上飞燕。向玳筵、一一皆妙选。长是因酒沉迷，被花萦绊。

更可惜、淑景亭台，暑天枕簟。霜月夜凉，雪霰朝飞，一岁风光，尽堪随分，俊游
清宴。算浮生事，瞬息光阴，锱铢名宦。正欢笑，试恁暂时分散。却是恨雨愁云，
地遥天远。


    抛球乐

晓来天气浓淡，微雨轻洒。近清明，风絮巷陌，烟草池塘，尽堪图画。艳杏暖、妆
脸匀开，弱柳困、宫腰低亚。是处丽质盈盈，巧笑嬉嬉，手簇秋千架。戏彩球罗绶
，金鸡芥羽，少年驰骋，芳郊绿野。占断五陵游，奏脆管、繁弦声和雅。

向名园深处，争泥画轮，竞羁宝马。取次罗列杯盘，就芳树、绿阴红影下。舞婆娑
，歌宛转，彷佛莺娇燕姹。寸珠片玉，争似此、浓欢无价。任他美酒，十千一斗，
饮竭仍解金貂贳。恣幕天席地，陶陶尽醉太平，且乐唐虞景化。须信艳阳天，看未
足、已觉莺花谢。对绿蚁翠蛾，怎忍轻舍。


    集贤宾

小楼深巷狂游遍，罗绮成丛。就中堪人属意，最是虫虫。有画难描雅态，无花可比
芳容。几回饮散良宵永，鸳衾暖、凤枕香浓。算得人间天上，惟有两心同。近来云
雨忽西东。诮恼损情［忄宗］。纵然偷期暗会，长是匆匆。争似和鸣偕老，免教敛
翠啼红。眼前时、暂疏欢宴，盟言在、更莫忡忡。待作真个宅院，方信有初终。


    ［歹带］人娇

当日相逢，便有怜才深意。歌筵罢、偶同鸳被。别来光景，看看经岁。昨夜里、方
把旧欢重继。

晓月将沉，征骖已备。愁肠乱、又还分袂。良辰好景，恨浮名牵系。无分得、与你
恣情浓睡。


    思归乐

天幕清和堪宴聚。想得尽、高阳俦侣。皓齿善歌长袖舞。渐引入、醉乡深处。

晚岁光阴能几许。这巧宦、不须多取。共君事把酒听杜宇。解再三、劝人归去。


    应天长

残蝉渐绝。傍碧砌修梧，败叶微脱。偶露凄清，正是登高时节。东篱霜乍结。绽金
蕊、嫩香堪折。聚宴处，落帽风流，未饶前哲。

把酒与君说。恁好景佳辰，怎忍虚设。休效牛山，空对江天凝咽。尘劳无暂歇。遇
良会、剩偷欢悦。歌声阕。杯兴方浓，莫便中辍。


    合欢带

身材儿、早是妖娆。算风措、实难描。一个肌肤浑似玉，更都来、占了千娇。妍歌
艳舞，莺惭巧舌，柳妒纤腰。自相逢，便觉韩价减，飞燕声消。

桃花零落，溪水潺［氵爰］，重寻仙径非遥。莫道千酬一笑，便明珠、万斛须邀。
檀郎幸有，凌云词赋，掷果风标。况当年，便好相携，凤楼深处吹箫。


    少年游

长安古道马迟迟。高柳乱蝉栖。夕阳岛外，秋风原上，目断四天垂。

归云一去无踪迹，何处是前期。狎兴生疏，酒徒萧索，不似去年时。


    其二

参差烟树灞陵桥。风物尽前朝。衰杨古柳，几经攀折，憔悴楚宫腰。

夕阳闲淡秋光老，离思满蘅皋。一曲阳关，断肠声尽，独自凭兰桡。


    其三

层波潋滟远山横。一笑一倾城。酒容红嫩，歌喉清丽，百媚坐中生。

墙头马上初相见，不准拟、恁多情。昨夜杯阑，洞房深处，特地快逢迎。


    其四

世间尤物意中人。轻细好腰身。香帏睡起，发妆酒酽，红脸杏花春。

娇多爱把齐纨扇，和笑掩朱唇。心性温柔，品流详雅，不称在风尘。


    其五

淡黄衫子郁金裙。长忆个人人。文谈闲雅，歌喉清丽，举措好精神。

当初为倚深深宠，无个事、爱娇嗔。想得别来，旧家模样，只是翠蛾颦。


    其六

铃齐无讼宴游频。罗绮簇簪绅。施朱傅粉，丰肌清骨，容态尽天真。

舞［衤因］歌扇花光里，翻回雪、驻行云。绮席阑珊，凤灯明灭，谁是意中人。


    其七

帘垂深院冷萧萧。花外漏声遥。青灯未灭，红窗闲卧，魂梦去迢迢。

薄情漫有归消息，鸳鸯被、半香消。试问伊家，阿谁心绪，禁得恁无□（“谬”换
竖心旁）。


    其八

一生赢得是凄凉。追前事、暗心伤。好天良夜，深屏香被，争忍便相忘。

王孙动是经年去，贪迷恋、有何长。万种千般，把伊情分，颠倒尽猜量。


    其九

日高花榭懒梳头。无语倚妆楼。修眉敛黛，遥山横翠，相对结春愁。

王孙走马长楸陌，贪迷恋、少年游。似恁疏狂，费人拘管，争似不风流。


    其十

佳人巧笑值千金。当日偶情深。几回饮散，灯残香暖，好事尽鸳衾。

如今万水千山阻，魂杳查、信沉沉。孤棹烟波，小楼风月，两处一般心。


    长相思（京妓）

画鼓喧街，兰灯满市，皎月初照严城。清都绛阙夜景，风传银箭，露［云爱］金茎
。巷陌纵横。过平康款辔，缓听歌声。凤烛荧荧。那人家、未掩香屏。

向罗绮丛中，认得依稀旧日，雅态轻盈。娇波艳冶，巧笑依然，有意相迎。墙头马
上，漫迟留、难写深诚。又岂知、名宦拘检，年来减尽风情。


    尾犯

晴烟幂幂。渐东郊芳草，染成轻碧。野塘风暖，游鱼动触，冰澌微坼。几行断雁，
旋次第、归霜碛。咏新诗，手捻江梅，故人赠我春色。

似此光阴催逼。念浮生、不满百。虽照人轩冕，润屋珠金，於身何益。一种劳心力
。图利禄，殆非长策。除是恁、点检笙歌，访寻罗绮消得。


    木兰花

心娘自小能歌舞。举意动容皆济楚。解教天上念奴羞，不怕掌中飞燕妒。

玲珑绣扇花藏语。宛转香茵云衬步。王孙若拟赠千金，只在画楼东畔住。


    其二

佳娘捧板花钿簇。唱出新声群艳伏。金鹅扇掩调累累，文杏梁高尘簌簌。

鸾吟凤啸清相续。管裂弦焦争可逐。何当夜名入连昌，飞上九天歌一曲。


    其三

虫娘举措皆温润。每到婆娑偏恃俊。香檀敲缓玉纤迟，画鼓声催莲步紧。

贪为顾盼夸风韵。往往曲终情未尽。坐中年少暗消魂，争问青鸾家远近。


    其四

酥娘一搦腰肢袅。回雪萦尘皆尽妙。几多狎客看无厌，一辈舞童功不到。

星眸顾指精神峭。罗袖迎风身段小。而今长大懒婆娑，只要千金酬一笑。


    驻马听

凤枕鸾帷。二三载，如鱼似水相知。良天好景，深怜多爱，无非尽意依随。奈何伊
。恣性灵、忒煞些儿。无事孜煎，万回千度，怎忍分离。

而今渐行渐远，渐觉虽悔难追。漫寄消寄息，终久奚为。也拟重论缱绻，争奈翻覆
思维。纵再会，只恐恩情，难似当时。


    诉衷情

一声画角日四曛。催促掩朱门。不堪更倚危阑，肠断已消魂。

年渐晚，雁空频。问无因。思心欲碎，愁泪难收，又是黄昏。


【中吕调】


    戚氏

晚秋天。一霎微雨洒庭轩。槛菊萧疏，井梧零乱惹残烟。凄然。望江关。飞云黯淡
夕阳间。当时宋玉悲感，向此临水与登山。远道迢递，行人凄楚，倦听陇水潺［氵
爰］。正蝉吟败叶，蛩响衰草，相应喧喧。

孤馆度日如年。风露渐变，悄悄至更阑。长天净，绛河清浅，皓月婵娟。思绵绵。
夜永对景，那堪屈指，暗想从前。未名未禄，绮陌红楼，往往经岁迁延。

帝里风光好，当年少日，暮宴朝欢。况有狂朋怪侣，遇当歌、对酒竞留连。别来迅
景如梭，旧游似梦，烟水程何限。念利名、憔悴长萦绊。追往事、空惨愁颜。漏箭
移、稍觉轻寒。渐鸣咽、画角数声残。对闲窗畔，停灯向晓，抱影无眠。


    轮台子

一枕清宵好梦，可惜被、邻鸡唤觉。匆匆策马登途，满目淡烟衰草。前驱风触鸣珂
，过霜林、渐觉惊栖鸟。冒征尘远况，自古凄凉长安道。行行又历孤村，楚天阔、
望中未晓。

念劳生，惜芳年壮岁，离多欢少。叹断梗难停，暮云渐杳。但黯黯魂消，寸肠凭谁
表。恁驱驱、何时是了。又争似、却返瑶京，重买千金笑。


    引驾行

虹收残雨。蝉嘶败柳长堤暮。背都门、动消黯，西风片帆轻举。愁睹。泛画［益鸟
］翩翩，鼍隐隐下前浦。忍回首、佳人渐远，想高城、隔烟树。

几许。秦楼永昼，谢阁连宵奇遇。算赠笑千金，酬歌百［王非］，尽成轻负。南顾
。念吴邦越国，风烟萧索在何处。独自个、千山万水，指天涯去。


    望远行

绣帏睡起。残妆浅，无绪匀红补翠。藻井凝尘，金梯铺藓，寂寞凤楼十二。风絮纷
纷，烟芜苒苒，永日画阑，沉吟独倚。望远行，南陌春残悄归骑。

凝睇。消遣离愁无计。但暗掷、金钗买醉。对好景、空饮香醪，争奈转添珠泪。待
伊游冶归来，故故解放翠羽，轻裙重系。见纤腰，图信人憔悴。


    彩云归

蘅皋向晚舣轻航。卸云帆、水驿鱼乡。当暮天、霁色如晴画，江练静、皎月飞光。
那堪听、远村羌管，引离人断肠。此际浪萍风梗，度岁茫茫。

堪伤。朝欢暮宴，被多情、赋与凄凉。别来最苦，襟袖依约，尚有馀香。算得伊、
鸳衾凤枕，夜永争不思量。牵情处，惟有临歧，一句难忘。


    洞仙歌

佳景留心惯。况少年彼此，风情非浅。有笙歌巷陌，绮罗庭院。倾城巧笑如花面。
恣雅态、明眸回美盼。同心绾。算国艳仙材，翻恨相逢晚。

缱绻。洞房悄悄，绣被重重，夜永欢馀，共有海约山盟，记得翠云偷翦。和鸣彩凤
于飞燕。间柳径花阴携手遍。情眷恋。向其间、密约轻怜事何限。忍聚散。况已结
深深愿。愿人间天上，暮云朝雨长相见。


    离别难

花谢水流倏忽，嗟年少光阴。有天然、蕙质兰心。美韶容、何啻值千金。便因甚、
翠弱红衰，缠绵香体，都不胜任。算神仙、五色灵丹无验，中路委瓶簪。

人悄悄，夜沉沉。闭香闺、永弃鸳衾。想娇魂媚魄非远，纵洪都方士也难寻。最苦
是、好景良天，尊前歌笑，空想遗音。望断处，杳杳巫峰十二，千古暮云深。


    击梧桐

香靥深深，姿姿媚媚，雅格奇容天与。自识伊来，便好看承，会得妖娆心素。临歧
再约同欢，定是都把、平生相许。又恐恩情，易破难成，未免千般思虑。

近日书来，寒暄而已，苦没忉忉言语。便认得、听人教当，拟把前言轻负。见说兰
台宋玉，多才多艺善词赋。试与问、朝朝暮暮。行云何处去。


    夜半乐

冻云黯淡天气，扁舟一叶，乘兴离江渚。渡万壑千岩，越溪深处。怒涛渐息，樵风
乍起，更闻商旅相呼。片帆高举。泛画［益鸟］、翩翩过南浦。

望中酒旆闪闪，一簇烟村，数行霜树。残日下，渔人鸣榔归去。败荷零落，衰杨掩
映，岸边两两三三，浣沙游女。避行客、含羞笑相语。

到此因念，绣阁轻抛，浪萍难驻。叹后约丁宁竟何据。惨离怀，空恨岁晚归期限。
凝泪眼、杳杳神京路。断鸿声远长天暮。


    祭天神

欢笑筵歌席轻抛［身单］。背孤城、几舍烟村停画舸。更深钓叟归来，数点残灯火
。被连绵宿酒醺醺，愁无那。寂寞拥、重衾卧。

又闻得、行客扁舟过。篷窗近，兰棹急，好梦还惊破。念平生、单栖踪迹，多感情
怀，到此厌厌，向晓披衣坐。


    过涧歇近

淮楚。旷望极，千里火云烧空，尽日西郊无雨。厌行旅。数幅轻帆旋落，舣棹兼葭
浦。避畏景，两两舟人夜深语。

此际争可，便恁奔名竞利去。九衢尘里，衣冠冒炎暑。回首江乡，月观风亭，水边
石上，幸有散发披襟处。

（以上《疆村丛书》本《乐章集》卷中，八十六首）

【中吕调】


    安公子

长川波潋滟。楚乡淮岸迢递，一霎烟汀雨过，芳草青如染。驱驱携书剑。当此好天
好景，自觉多愁多病，行役心情厌。

望处旷野沈沈，暮云黯黯。行侵夜色，又是急桨投村店。认去程将近，舟子相呼，
遥指渔灯一点。


    菊花新

欲掩香帏论缱绻。先敛双蛾愁夜短。催促少年郎，先去睡、鸳衾图暖。

须臾放了残针线。脱罗裳、恣情无限。留取帐前灯，时时待、看伊娇面。


    过涧歇近

酒醒。梦才觉，小阁香炭成煤，洞户银蟾移影。人寂静。夜永清寒，翠瓦霜凝。疏
帘风动，漏声隐隐，飘来转愁听。

怎向心绪，近日厌厌长似病。凤楼咫尺，佳期杳无定。展转无眠，粲枕冰冷。香虬
烟断，是谁与把重衾整。


    轮台子

雾敛澄江，烟消蓝光碧。彤霞衬遥天，掩映断续，半空残月。孤村望处人寂寞，闻
钓叟、甚处一声羌笛。九疑山畔才雨过，斑竹作、血痕添色。感行客。翻思故国，
恨因循阻隔。路久沈消息。

正老松枯柏情如织。闻野猿啼，愁听得。见钓舟初山，芙蓉渡头，鸳鸯滩侧。干名
利禄终无益。念岁岁间阻，迢迢紫陌。翠蛾娇艳，从别后经今，花开柳拆伤魂魄。
利名牵役。又争忍、把光景抛掷。


【平调】


    望汉月

明月明月明月。争奈乍圆还缺。恰如年少洞房人，暂欢会、依前离别。

小楼凭槛处，正是去年时节。千里清光又依旧，奈夜永、厌厌人绝。


    归去来

初过元宵三五。慵困春情绪。灯月阑珊嬉游处。游尽、厌欢聚。

凭仗如花女。持杯谢、酒朋诗侣。馀酲更不禁香醑。歌筵罢、且归去。


    燕归梁

织锦裁编写意深。字值千金。一回披玩一愁吟。肠成结、泪盈襟。

幽欢已散前期远，无［“谬”换竖心旁］赖、是而今。密凭归雁寄芳音。恐冷落、
旧时心。

    八六子

如花貌。当来便约，永结同心偕老。为妙年、俊格聪明，凌厉多方怜爱，何期养成
心性近，元来都不相表。渐作分飞计料。

稍觉因情难供，恁殛恼。争克罢同欢笑。已是断弦尤续，覆水难收，常向人前诵谈
，空遗时传音耗。漫悔懊。此事何时坏了。


    长寿乐

尤红［歹带］翠。近日来、陡把狂心牵系。罗绮丛中，笙歌筵上，有个人人可意。
解严妆巧笑，取次言谈成娇媚。知几度、密约秦楼尽醉。仍携手，眷恋香衾绣被。


情渐美。算好把、夕雨朝云相继。便是仙禁春深，御炉香袅，临轩亲试。对天颜咫
尺，定然魁甲登高第。待恁时、等著回来贺喜。好生地。剩与我儿利市。


【仙吕调】


    望海潮

东南形胜，三吴都会，钱塘自古繁华。烟柳画桥，风帘翠幕，参差十万人家。云树
绕堤沙。怒涛卷霜雪，天堑无涯。市列珠玑，户盈罗绮竞豪奢。

重湖叠［山献］清嘉。有三秋桂子，十里荷花。羌管弄晴，菱歌泛夜，嬉嬉钓叟莲
娃。千骑拥高牙。乘醉听箫鼓，吟赏烟霞。异日图将好景，归去凤池夸。


    如鱼水

轻霭浮空，乱峰倒影，潋滟十里银塘。绕岸垂杨。红楼朱阁相望。芰荷香。双双戏
、［溪鸟］［敕鸟］鸳鸯。乍雨过、兰芷汀洲，望中依约似潇湘。

风淡淡，水茫茫。动一片晴光。画舫相将。盈盈红粉清商。紫薇郎。修禊饮、且乐
仙乡。更归去，遍历銮坡凤沼，此景也难忘。


    其二

帝里疏散，数载酒萦花系，九陌狂游。良景对珍筵恼，佳人自有风流。劝琼瓯。绛
唇启、歌发清幽。被举措、艺足才高，在处别得艳姬留。

浮名利，拟拚休。是非莫挂心头。富贵岂由人，时会高志须酬。莫闲愁。共绿蚁、
红粉相尤。向绣幄，醉倚芳姿睡。算除此外何求。


    玉蝴蝶

望处雨收云断，凭阑悄悄，目送秋光。晚景萧疏，堪动宋玉悲凉。水风轻、苹花渐
老，月露冷、梧叶飘黄。遣情伤。故人何在，烟水茫茫。

难忘。文期酒会，几孤风月，屡变星霜。海阔山遥，未知何处是潇湘。念双燕、难
凭远信，指暮天、空识归航。黯相望。断鸿声里，立尽斜阳。


    其二

渐觉芳郊明媚，夜来膏雨，一洒尘埃。满目浅桃深杏，露染风裁。银塘静、鱼鳞簟
展，烟岫翠、龟甲屏开。殷晴雷。云中鼓吹，游遍蓬莱。

徘徊。集□［“旗”的“其”换“与”］前后，三千珠履，十二金钗。雅俗熙熙，
下车成宴尽春台。好雍容、东山妓女，堪笑傲、北海尊□［上三田下缶］。且追陪
。凤池归去，那更重来。


    其三

是处小街斜巷，烂游花馆，连醉瑶卮。选得芳容端丽，冠绝吴姬。绛唇轻、笑歌尽
雅，莲步稳、举措皆奇。出屏帏。倚风情态，约素腰肢。

当时。绮罗丛里，知名虽久，识面何迟。见了千花万柳，比并不如伊。未同欢、寸
心暗许，欲话别、纤手重携。结前期。美人才子，合是相知。


    其四

误入平康小巷，画檐深处，珠箔微褰。罗绮丛中，偶认旧识婵娟。翠眉开、娇横远
岫，绿鬓［身单］、浓染春烟。忆情牵。粉墙曾恁，窥宋三年。

迁延。珊瑚筵上，亲持犀管，旋叠香笺。要索新词，［歹带］人含笑立尊前。按新
声、珠喉渐稳，想旧意、波脸增妍。苦留连。凤衾鸳枕，忍负良天。


    其五（重阳）

淡荡素商行暮，远空雨歇，平野烟收。满目江山，堪助楚客冥搜。素光动、云涛涨
晚，紫翠冷、霜［山献］横秋。景清幽。渚兰香谢，汀树红愁。

良俦。西风吹帽，东篱携酒，共结欢游。浅酌低吟，坐中俱是饮家流。对残晖、登
临休叹，赏令节、酩酊方酬。且相留。眼前尤物，盏里忘忧。


    满江红

暮雨初收，长川静、征帆夜落。临岛屿、蓼烟蔬淡，苇风萧索。几许渔人飞短艇，
尽载灯火归村落。遣行客、当此念回程，伤漂泊。

桐江好，烟漠漠。波似染，山如削。绕严陵滩畔，鹭飞鱼跃。游宦区区成底事，平
生况有云泉约。归去来、一曲仲宣吟，从军乐。


    其二

访雨寻云，无非是、奇容艳色。就中有、天真妖丽，自然标格。恶发姿颜欢喜面，
细追想处皆堪惜。自别后、幽怨与闲愁，成堆积。

鳞鸿阻，无信息。梦魂断，难寻觅。尽思量，休又怎生休得。谁恁多情凭向道，纵
来相见且相忆。便不成、常遗似如今，轻抛掷。


    其三

万恨千愁，将年少、衷肠牵系。残梦断、酒醒孤馆，夜长无味。可惜许枕前多少意
，到如今两总无终始。独自个、赢得不成眠，成憔悴。

添伤感，将何计。空只恁，厌厌地。无人处思量，几度垂泪。不会得都来些子事，
甚恁底死难拚弃。待到头、终久问伊看，如何是。


    其四

匹马驱驱，摇征辔、溪边谷畔。望斜日西照，渐沈山半。两两栖禽归去急，对人相
并声相唤。似笑我、独自向长途，离魂乱。

中心事，多伤感。人是宿，前村馆。想鸳衾今夜，共他谁暖。惟有枕前相思泪，背
灯弹了依前满。怎忘得、香阁共伊时，嫌更短。


    洞仙歌

乘兴，闲泛兰舟，渺渺烟波东去。淑气散幽香，满蕙兰汀渚。绿芜平畹，和风轻暖
，曲岸垂杨，隐隐隔、桃花圃。芳树外，闪闪酒旗遥举。

羁旅。渐入三吴风景，水村渔市。闲思更远神京，抛掷幽会小欢何处。不堪独倚危
樯，凝情西望日边，繁华地、归程阻。空自叹当时，言约无据。伤心最苦。伫立对
、碧云将暮。关河远，怎奈向、此时情绪。


    引驾行

红尘紫陌，斜阳暮草长安道，是离人、断魂处，迢迢匹马西征。新晴。韶光明媚，
轻烟淡薄和气暖，望花村、路隐映，摇鞭时过长亭。愁生。伤凤城仙子，别来千里
重行行。又记得临歧，泪眼湿、莲脸盈盈。

消凝。花朝月夕，最苦冷落银屏。想媚容、耿耿无眠，屈指已算回程。相萦。空万
般思忆，争如归去睹倾城。向绣帏、深处并枕，说如此牵情。


    望远行

长空降瑞，寒风翦，淅淅瑶花初下。乱飘僧舍，密洒歌楼，迤逦渐迷鸳瓦。好是渔
人，披得一蓑归去，江上晚来堪画。满长安，高却旗亭酒价。

幽雅。乘兴最宜访戴，泛小棹、越溪潇洒。皓鹤夺鲜，白［闲鸟］失素，千里广铺
寒野。须信幽兰歌断，彤云收尽，别有瑶台琼榭。放一轮明月，交光清夜。


    八声甘州

对潇潇、暮雨洒江天，一番洗清秋。渐霜风凄惨，关河冷落，残照当楼。是处红衰
翠减，苒苒物华休。惟有长江水，无语东流。

不忍登高临远，望故乡渺邈，归思难收。叹年来踪迹，何事苦淹留。想佳人、妆楼
［禺页］望，误几回、天际识归舟。争知我、倚阑干处，正恁凝愁。


    临江仙

梦觉小庭院，冷风淅淅，疏雨潇潇。绮窗外，秋声败叶狂飘。心摇。奈寒漏永，孤
帏悄，泪烛空烧。无端处，是绣衾鸳枕，闲过清宵。

萧条。牵情系恨，争向年少偏饶。觉新来、憔悴旧日风标。魂消。念欢娱事，烟波
阻、后约方遥。还经岁，问怎生禁得，如许无聊。


    竹马子

登孤垒荒凉，危亭旷望，静临烟渚。对雌霓挂雨，雄风拂槛，微收烦暑。渐觉一叶
惊秋，残蝉噪晚，素商时序。览景想前欢，指神京，非雾烟深处。

向此成追感，新愁易积，故人难聚。凭高尽日凝伫。赢得消魂无语。极目霁霭霏微
，暝鸦零乱，萧索江城暮。南楼画角，又送残阳去。


    小镇西

意中有个人，芳颜二八。天然俏、自来奸黠。最奇绝。是笑时、媚靥深深，百态千
娇，再三偎著，再三香滑。

久离缺。夜来魂梦里，尤花［歹带］雪。分明似旧家时节。正欢悦。被邻鸡唤起，
一场寂寥，无眠向晓，空有半窗残月。


    小镇西犯

水乡初禁火，青春未老。芳菲满、柳汀烟岛。波际红帏缥缈。尽杯盘小。歌祓禊，
声声谐楚调。

路缭绕。野桥新市里，花农妓好。引游人、竞来喧笑。酩酊谁家年少。信玉山倒。
家何处，落日眠芳草。


    迷神引

一叶扁舟轻帆卷。暂泊楚江南岸。孤城暮角，引胡笳怨。水茫茫，平沙雁、旋惊散
。烟敛寒林簇，画屏展。天际遥山小，黛眉浅。

旧赏轻抛，到此成游宦。觉客程劳，年光晚。异乡风物，忍萧索、当愁眼。帝城赊
，，秦楼阻，旅魂乱。芳草连空阔，残照满。佳人无消息，断云远。


    促拍满路花

香靥融春雪，翠鬓［身单］秋烟。楚腰纤细正笄年。凤帏夜短，偏爱日高眠。起来
贪颠耍，只恁残却黛眉，不整花钿。

有时携手闲坐，偎倚绿窗前。温柔情态尽人怜。画堂春过，悄悄落花天。最是娇疑
处，尤［歹带］檀郎，未教拆了秋千。


    六么令

淡烟残照，摇曳溪光碧。溪边浅桃深杏，迤逦染春色。昨夜扁舟泊处，枕底当滩碛
。波声渔笛。惊回好梦，梦里欲归归不得。

展转翻成无寐，因此伤行役。思念多媚多娇，咫尺千山隔。都为深情密爱，不忍轻
离拆。好天良夕。鸳帷寂寞，算得也应暗相忆。


    剔银灯

何事春工用意。绣画出、万红千翠。艳杏夭桃，垂杨芳草，各斗雨膏烟腻。如斯佳
致。早晚是、读书天气。

渐渐园林明媚。便好安排欢计。论槛买花，盈车载酒，百［王非］千金邀妓。何妨
沈醉。有人伴、日高春睡。


    红窗听

如削肌肤红玉莹。举措有、许多端正。二年三岁同鸳寝。表温柔心性。

别后无非良夜永。如何向、名牵利役，归期未定。算伊心里，却冤成薄幸。


    临江仙

鸣珂碎撼都门晓，旌幢拥下天人。马摇金辔破香尘。壶浆盈路，欢动一城春。

扬州曾是追游地，酒台花径仍存。凤箫依旧月中闻。荆王魂梦，应认岭头云。


    凤归云

向深秋，雨馀爽气肃西郊。陌上夜阑，襟袖起凉飙。天末残星，流电未灭，闪闪隔
林梢。又是晓鸡声断，阳乌光动，渐分山路迢迢。

驱驱行役，苒苒光阴，蝇头利禄，蜗角功名，毕竟成何事，漫相高。抛掷云泉，狎
玩尘土，壮节等闲消。幸有五湖烟浪，一船风月，会须归去老渔樵。


    女冠子

淡烟飘薄。莺花谢、清和院落。树阴翠、密叶成幄。麦秋霁景，夏云忽变奇峰、倚
寥廓。皮暖银塘，涨新萍绿鱼跃。想端忧多暇，陈王是日，嫩苔生阁。

正铄石天高，流金昼永，楚榭光风转蕙，披襟处、波翻翠幕。以文会友，沈李浮瓜
忍轻诺。别馆清闲，避炎蒸、岂须河朔。但尊前随分，雅歌艳舞，尽成欢乐。


    玉山枕

骤雨新霁。荡原野、清如洗。断霞散彩，残阳倒影，天外云峰，数朵相倚。露荷烟
芰满池塘，见次第、几番红翠。当是时、河朔飞觞，避炎蒸，想风流堪继。

晚来高树清风起。动帘幕、生秋气。画楼昼寂，兰堂夜静，舞艳歌姝，渐任罗绮。
讼闲时泰足风情，便争奈、雅歌都废。省教成、几阕清歌，尽新声，好尊前重理。



    减字木兰花

花心柳眼。郎似游丝常惹绊。慵困谁怜。绣线金针不喜穿。

深房密宴。争向好天多聚散。绿锁窗前。几日春愁废管弦。


    木兰花令

有个人人真攀羡。问著洋洋回却面。你若无意向他人，为甚梦中频相见。

不如闻早还却愿。免使牵人虚魂乱。风流肠肚不坚牢，只恐被伊牵引断。


    甘州令

冻云深，淑气浅，寒欺绿野。轻雪伴、早梅飘谢。艳阳天、正明媚，却成潇洒。玉
人歌，画楼酒，对此景、骤增高价。

卖花巷陌，永灯台榭。好时节、怎生轻舍。赖和风，荡霁霭，廓清良夜。玉尘铺，
桂华满，素光里、更堪游冶。


    西施

苎萝妖艳世难偕。善媚悦君怀。后庭恃宠，尽使绝嫌猜。正恁朝欢暮宴，情未足，
早江上兵来。

捧心调态军前死，罗绮旋变尘埃。至今想，怨魂无主尚徘徊。夜夜姑苏城外，当时
月，但空照荒台。


    其二

柳街灯市好花多。尽让美琼娥。万娇千媚，的的在层波。取次梳妆，自有天然态，
爱浅画双蛾。

断肠最是金闺客，空怜爱、奈伊何。洞房咫尺，无计枉朝珂。有意怜才，每遇行云
处，幸时恁相过。


    其三

自从回步百花桥。便独处清宵。凤衾鸳枕，何事等闲抛。纵有馀香，也似郎恩爱，
向日夜潜消。

恐伊不信芳容改，将憔悴、写霜绡。更凭锦字，字字说情［“谬”改竖心旁］。要
识愁肠，但看丁香树，渐结尽春梢。


    河传

翠深红浅。愁蛾黛蹙，娇波刀翦。奇容妙妓，争逞舞［衤因］歌扇。妆光生粉面。


坐中醉客风流惯。尊前见。特地惊狂眼。不似少年时节，千金争选。相逢何太晚。



    其二

淮岸。向晚。圆荷向背，芙蓉深浅。仙娥画舸，沾渍红芳交乱。难分花与面。

采多渐觉轻船满。呼归伴。急桨烟村远。隐隐棹歌，渐被蒹葭遮断。山终人不见。



    郭郎儿近拍

帝里。闲居小曲深坊，庭院沈沈未户闭。新霁。畏景天气。薰风帘幕无人，永昼厌
厌如度岁。

愁悴。枕簟微凉，睡久辗转慵起。砚席尘生，新诗小阕，等闲都尽废。这些儿、寂
寞情怀，何事新来常恁地。


【南吕调】


    透碧宵

月华边。万年芳树起祥烟。帝居壮丽，皇家熙盛，宝运当千。端门清昼，觚棱照日
，双阙中天。太平时、朝野多欢。遍锦街香陌，钧天歌吹，阆苑神仙。

昔观光得意，狂游风景，再睹更精妍。傍柳阴，寻花径，空恁［身单］辔垂鞭。乐
游雅戏，平康艳质，应也依然。仗何人、多谢婵娟。道宦途踪迹，歌酒情怀，不似
当年。


    木兰花慢

倚危楼伫立，乍萧索、晚晴初。渐素景衰残，风砧韵响，霜树红疏。云衢。见新雁
过，奈佳人自别阻音书。空遗悲秋念远，寸肠万恨萦纡。

皇都。暗想欢游，成往事、动欷［虚欠］。念对酒当歌，低帏并枕，翻恁轻孤。归
途。纵凝望处，但斜阳暮霭满平芜。赢得无言悄悄，凭阑尽日踟蹰。


    其二

拆桐花烂漫，乍疏雨、洗清明。正艳杏烧林，缃桃绣野，芳景如屏。倾城。尽寻胜
去，骤雕鞍绀［巾宪］山郊□［左土又同少中间一横］。风暖繁弦脆管，万家竞奏
新声。

盈盈。斗草踏青。人艳冶、递逢迎。向路傍往往，遗簪堕珥，珠翠纵横。欢情。对
佳丽地，信金□［上三田下缶］罄竭玉山倾。拚却明朝永日，画堂一枕春醒。


    其三

古繁华茂苑，是当日、帝王州。咏人物鲜明，土风细腻，曾美诗流。寻幽。近香径
处，聚莲娃钓叟簇汀洲。晴景吴波练静，万家绿水朱楼。

凝旒。乃眷东南，思共理、命贤侯。继梦得文章，乐天惠爱，布政优优。鳌头。况
虚位久，遇名都胜景阻淹留。赢得兰堂酝酒，画船携妓欢游。


    临江仙引

渡口、向晚，乘瘦马、陟平冈。西郊又送秋光。对暮山横翠，衬残叶
飘黄。凭高念远，素景楚天，无处不凄凉。

香闺别无信息，云愁雨恨难忘。指帝城归路，但烟水茫茫。凝情望断泪眼，尽日独
之斜阳。

    其二

上国。去客。停飞盖、促离筵。长安古道绵绵。见岸花啼露，对堤柳愁烟。物情人
意，向此触目，无处不凄然。

醉拥征骖犹伫立，盈盈泪眼相看。况绣帏人静，更山馆春寒。今宵怎向漏永，顿成
两处孤眠。


    其三

画舸、汤桨，随浪箭、隔岸虹。□（脱字）荷占断秋容。疑水仙游泳，向别浦相逢
。鲛丝雾吐渐收，细腰无力传娇慵。

罗袜凌波成旧恨，有谁更赋惊鸿。想媚魂香信，算密锁瑶宫。游人漫劳倦□（脱字
），奈何不逐东风。


    瑞鹧鸪

宝髻瑶簪。严妆巧，天然绿媚红深。绮罗丛里，独呈讴吟。一曲阳春定价，何啻值
千金。倾听处，王孙帝子，鹤盖成阴。

凝态掩霞襟。动象板声声，怨思难任。嘹亮处，迥压弦管低沈。时恁回眸敛黛，空
役五陵心。须信道，缘情寄意，别有知音。


    其二

吴会风流。人烟好，高下水际山头。瑶台绛阙，依约蓬丘。万井千闾富庶，雄压十
三州。触处青蛾画舸，红粉朱楼。

方面委元侯。致讼简时丰，继日欢游。襦温裤暖，已扇民讴。旦暮锋车命驾，重整
济川舟。当恁时，沙堤路稳，归去难留。


    忆帝京

薄衾小枕天气。乍觉别离滋味。展转数寒更，起了还重睡。毕竟不成眠，一夜长如
岁。

也拟待、却回征辔。又争奈、已成行计。万种思量，多方开解，只恁寂寞厌厌地。
系我一生心，负你千行泪。


【般涉调】


    塞孤

一声鸡，又报残更歇。秣马巾车催发。草草主人灯下别。山路险，新霜滑。瑶珂响
、起栖鸟，金镫冷、敲残月。渐西风紧，襟袖凄冽。

遥指白玉京，望断黄金阙。远道何时行彻。算得佳人凝恨切。应念念，归时节。相
见了、执柔荑，幽会处、偎香雪。免鸳衾、两恁虚设。


    瑞鹧鸪

天将奇艳与寒梅。乍惊繁杏腊前开。暗想花神、巧作江南信，鲜染燕脂细翦裁。

寿阳妆罢无端饮，潜滋暗长酒入春腮。恨听烟岛深中，谁恁吹羌管、逐风来。绛雪
纷纷落翠苔。


    其二

全吴嘉会古风流。渭南往岁忆来游。西子方来、越相功成去，千里沧江一叶舟。

至今无限盈盈者，尽来拾翠芳洲。最是簇簇寒村，遥认南朝路、晚烟收。三两人家
古渡头。

    洞仙歌

嘉景，向少年彼此，争不雨沾云惹。奈傅粉英俊，梦兰品雅。金丝帐暖银屏亚。并
粲枕、轻偎轻倚，绿娇红姹。算一笑，百［王非］明珠非价。

闲暇。每只向、洞房深处，痛怜极宠，似觉些子轻孤，早恁背人沾洒。从来娇纵多
猜讶。更对翦香云，须要深心同写。爱［扌温］了双眉，索人重画。忍孤艳冶。断
不等闲轻舍。鸳衾下。愿常恁、好天良夜。


    安公子

远岸收残雨。雨残稍觉江天暮。舍翠汀洲人寂静，立双双鸥鹭。望几点、渔灯隐映
蒹葭浦。停画桡、两两舟人语。道去程今夜，遥指前村烟树。

游宦成羁旅。短樯吟倚闲凝伫。万水千山迷远近，想乡关何处。自别后、风亭月榭
孤欢聚。刚断肠、惹得离情苦。听杜宇声声，劝人不如归去。


    其二

梦觉清宵半。悄然屈指听银箭。惟有床前残泪烛，啼红相伴。暗惹起、云愁雨恨情
何限。从卧来、展转千馀遍。恁数重鸳被，怎向孤眠不暖。

堪恨还堪叹。当初不合轻分散。及至厌厌独自个，却眼穿肠断。似恁地、深情密意
如何拼。虽后约、的有于飞愿。奈片时难过，怎得如今便见。


    长寿乐

繁红嫩翠。艳阳景，妆点神州明媚。是处楼台，朱门院落，弦管新声腾沸。恣游人
、无限驰骤，娇马车如水。竟寻芳选胜，归来向晚，起通衢近远，香尘细细。

太平世。少年时，忍把韶光轻弃。况有红妆，楚腰越艳，一笑千金何啻。向尊前、
舞袖飘雪，歌响行云止。愿长绳、且把飞乌系。任好从容痛饮，谁能惜醉。


【黄锺羽】


    倾杯

水乡天气，洒蒹葭、露结寒生早。客馆更堪秋杪。空阶下、木叶飘零，飒飒声干，
狂风乱扫。当无绪、人静酒初醒，天外征鸿，知送谁家归信，穿云悲叫。

蛩响幽窗，鼠窥寒砚，一点银［钅工］闲照。梦枕频惊，愁衾半拥，万里归心悄悄
。往事追思多少。赢得空使方寸挠。断不成眠，此夜厌厌，就中难晓。


【大石调】


    倾杯

金风淡荡，渐秋光老、清宵永。小院新晴天气，轻烟乍敛，皓月当轩练净。对千里
寒光，念幽期阻、当残景。早是多情多病。那堪细把，旧约前欢重省。

最苦碧云信断，仙乡路杳，归鸿难倩。每高歌、强遗离怀，惨咽、翻成心耿耿。漏
残露冷。空赢得、悄悄无言，愁绪终难整。又是立尽，梧桐碎影。


【散水调】


    倾杯

骛（“马”换成“鸟”）落霜洲，雁横烟渚，分明画出秋色。暮雨乍歇。小［楫戈
］夜泊，宿苇村无山驿。何人月下临风处，起一声羌笛。离愁万绪，闻岸草、切切
蛩吟如织。

为忆。芳容别后，水遥山远，何计凭鳞翼。想绣阁深沈，争知憔悴损、天涯行客。
楚峡云归，高阳人散，寂寞狂踪迹。望京国。空目断远峰凝碧。


【黄钟宫】


    鹤冲天

黄金榜上。偶夫龙头望。明代暂遗贤，如何向。未遂风云便，争不恣狂荡。何须论
得丧。才子词人，自是白衣卿相。

烟花巷陌，依约丹青屏障。幸有意中人，堪寻访。且恁偎红翠，风流事、平生畅。
青春都一饷。忍把浮名，换了浅斟低唱。

（以上《疆村丛书》本《乐章集》卷下，六十八首）

【林锺商】


    木兰花（杏花）

翦裁用尽春工意。浅蘸朝霞千万蕊。天然淡泞好精神，洗尽严妆方见媚。

风亭月榭闲相倚。紫玉枝梢红蜡蒂。假饶花落未消愁，煮酒杯盘催结子。


    其二（海棠）

东风催露千娇面。欲绽红深开处浅。日高梳洗甚时［忄欠］，点滴燕脂匀未遍。

霏微雨罢残阳院。洗出都城新锦段。美人纤手摘芳枝，插在钗头和凤颤。


    其三（柳枝）

黄金万缕风牵细。寒食初头春有味。［歹带］烟尤雨索春饶，一日三眠夸得意。

章街隋岸欢游地。高拂楼台低映水。楚王空待学风流，饿损宫腰终不似。


【散水调】


    倾杯乐

楼锁轻烟，水横斜照，遥山半隐愁碧。片帆岸远，行客路杳，簇一天寒色。楚梅映
雪数枝艳，报青春消息。年华梦促，音信断、声远飞鸿南北。

算伊别来无绪，翠消红减，双带长抛掷。但泪眼沈迷，看朱成碧。惹闲愁堆积。雨
意云情，酒心花态，孤负高阳客。梦难极。和梦也、多时间隔。


【歇指调】


    祭天神

忆绣衾相向轻轻语。屏山掩、红蜡长明，金兽盛熏兰炷。何期到此，酒态花情顿孤
负。柔肠断、还是黄昏，那更满庭风雨。

听空阶和漏，碎声斗滴愁眉聚。算伊还共谁人，争知此冤苦。念千里烟波，迢迢前
约，旧欢慵省，一向无心绪。


【平调】


    鹧鸪天

吹破残烟入夜风。一轩明月上帘栊。因惊路远人还远，纵得心同寝未同。

情脉脉，意忡忡。碧云归去认无踪。只应曾向前生里，爱把鸳鸯两处笼。


【中吕调】


    归去来

一夜狂风雨。花英坠、碎红无数。垂杨漫结黄金缕。尽春残、萦不佳。

蝶稀蜂散知何处。［歹带］尊酒、转添愁绪。多情不惯相思苦。休惆怅、好归去。



【中吕宫】


    梁州令

梦觉纱窗晓。残灯掩然空照。因思人事苦萦牵，离愁别恨，无限何时了。

怜深定是心肠小。往往成烦恼。一生惆怅情多少。月不长圆，春色易为老。


【中吕调】


    燕归梁

轻蹑罗鞋掩绛绡。传音耗、苦相招。语声犹颤不成娇。乍得见、两魂消。

匆匆草草难留恋、还归去、又无聊。若谐雨夕与云朝。得似个、有嚣嚣。


    夜半乐

艳阳天气，烟细风暖，芳郊澄朗闲凝伫。渐妆点亭台，参差佳树。舞腰困力，垂杨
绿映，浅桃浓李夭夭，嫩红无数。度绮燕、流莺斗双语。

翠娥南陌簇簇，蹑影红阴，缓移娇步。抬粉面、韶容花光相妒。绛绡袖举。云鬟风
颤，半遮檀口含羞，背人偷顾。竞斗草、金钗笑争赌。

对此嘉景，顿觉消凝，惹成愁绪。念解佩、轻盈在何处。忍良时、孤负少年等闲度
。空望极、回首斜阳暮。叹浪萍风梗知何去。


【越调】


    清平乐

繁华锦烂。已恨归期晚。翠减红稀莺似懒。特地柔肠欲断。不堪尊酒频倾。恼人转
转愁生。□□□□□□（脱字），多情争似无情。


【中吕调】


    迷神引

红板桥头秋光暮。淡月映烟方煦。寒溪蘸碧，绕垂杨路。重分飞，携纤手、泪如雨
。波急隋堤远，片帆举。倏忽年华改，向期阻。

时觉春残，渐渐飘花絮。好夕良天长孤负。洞房闲掩，小屏空、无心觑。指归云，
仙乡杳、在何处。遥夜香衾暖，算谁与。知他深深约，记得否。

（案《疆村丛书》本乐章集三卷，续添曲子一卷）

    （失调名）

多情到了多病。

（《明道杂志社》）

    爪茉莉（秋夜）

每到秋来添，转添甚况味。金风动、冷清清地。残蝉噪晚，甚聒得、人心欲碎，更
休道、宋玉多悲，石人、也须下泪。

衾寒枕冷，夜迢迢、更无寐。深院静、月明风细。巴巴望晓，怎生捱、更迢递。料
我儿、只在枕头根底，等人来、睡梦里。


    女冠子（夏景）

火云初布。迟迟永日炎暑。浓阴高树。黄鹂叶底，羽毛学整，方调娇语。薰风时渐
动，峻阁池塘，芰荷争吐。画梁紫燕，对对衔泥，飞来又去。

想佳期、容易成辜负。共人人、同上画楼斟香醑。恨花无主。卧象床犀枕，成何情
绪。有时魂梦断，半窗残月，透帘穿户。去年今夜，扇儿扇我，情人何处。

（案此首或作康与之词，见沈际飞《本草堂诗余》正集卷六）

    十二时（秋夜）

晚晴初，淡烟笼月，风透蟾光如洗。觉翠帐、凉生秋思。渐入微寒天气。败叶敲窗
，西风满院，睡不成还起。更漏咽、滴破忧心，万感并生，都在离人愁耳。

天怎知、当时一句，做得十分萦系。夜永有时，分明枕上，觑著孜孜地。烛暗时酒
醒，元来又是梦里。

睡觉来、披衣独坐，万种无□（“缪”换竖心旁）情意。怎得伊来，重谐云雨，再
整馀香被。祝告天发愿，从今永无抛弃。


    红窗迥

小园东，花共柳。红紫又一齐开了。引将蜂蝶燕和莺，成阵价、忙忙走。

花心偏向蜂儿有。莺共燕、契他拖逗。蜂儿却入、花里藏身，胡蝶儿、你且退后。



    西江月

师师生得艳冶，香香於我情多。安安那更久比和。四个打成一个。

幸自苍皇未款，新词写处多磨。几回扯了又重挪。奸字中心著我。

（以上二首见罗烨《醉翁谈录》丙集卷二）


    凤凰阁

匆匆相见懊恼恩情太薄。霎时云雨人抛却。教我行思坐想，肌肤如削。恨只恨、相
违旧约。
相思成病，那更潇潇雨落。断肠人在阑干角。山远水远人远，音信难托。这滋味、
黄昏又恶。

（《花草粹编》卷七引《天机馀锦》）
</pre>
</font>
<center><A HREF="03.htm" tppabs="http://www.goldnets.com/gd/poems/song/03.htm"><span style="background-color: #E1DFF2">上一页</span></a>      　　<a href="library/goldbooknew/index.htm" tppabs="http://www.goldnets.com/"><span style="background-color: #E1DFF2">回首页</span></a>　　      <A HREF="05.htm" tppabs="http://www.goldnets.com/gd/poems/song/05.htm"><span style="background-color: #E1DFF2">下一页</span></a></center>
</body>
</html>
