<html>
<head><title>黄金书屋---电子版朱淑真断肠词全集（２５首）</title></head>
<BODY TEXT="#000000" BGCOLOR="#E4EBF1" LINK="#0000EE" VLINK="#551A8B" ALINK="#FF0000">
<CENTER><B><FONT COLOR="#FF6666"><FONT POINT-SIZE="16">电子版朱淑真断肠词全集（２５首）&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</FONT></FONT></B></CENTER>
<FONT SIZE=+1>
<pre>
编辑、输入：方舟子
朱淑真：宋女作家。号幽栖居士，钱塘（今浙江杭州）人。祖籍歙州（州治今安徽
歙县），南宋初年时在世。生于仕宦家庭，相传因婚嫁不满，抑郁而终。能画，通
音律。词多幽怨，流于感伤。也能诗。有诗集《断肠集》、词集《断肠词》。《断
肠集》有宋郑元佐注本。（《辞海》１９８９年版）

断肠词：词集名。南宋朱淑真作。一卷。淑真为钱塘（今浙江杭州）女子，因自伤
身世，故以“断肠”名其词。有明毛晋汲古阁课《诗词杂俎》本、清王鹏运《四印
斋所刻词》本等。（同上书）

淑真钱塘人，幼警惠，善读书，工诗，风流蕴藉。早年，父母无识，嫁市井民家。
淑真抑郁不得志，抱恚而死。父母复以佛法并其平生著作荼毗之。临安王唐佐为之
立传。宛陵魏端礼辑其诗词，名曰《断肠集》。（明·田汝成《西湖游览志》）

顺治辛卯，有云间客扶乩于片石居。一士以休咎问，乩书曰：“非余所知。”士问
仙来何处，书曰：“儿家原住古钱塘，曾有诗篇号断肠。”士问仙为何氏，书曰：
“犹传小字在词场。”士不知《断肠集》谁氏作也，见曰“儿家”，意其女郎也，
曰：“仙得非苏小小乎？”书曰：“漫把若兰方淑士，”曰：“然则李易安乎？”
书曰：“须知清照易贞娘，朱颜说与任君详。”士方悟为朱淑真，故随问随答，即
成浣溪沙一阕。随又拜祝，再求珠玉。乩又书曰：“转眼已无桃李，又见荼蘼绽蕊
。偶尔话三生，不觉日移阶晷。去矣去矣，叹惜春光似水。”乩遂不动。或疑客所
为，知之者谓客只知扶乩，非知文者。（《湖［土需］杂记》）


      忆秦娥

    正月初六日夜月

弯弯曲，新年新月钩寒玉。
钩寒玉，凤鞋儿小，翠眉儿蹙。

闹蛾雪柳添妆束，烛龙火树争驰逐。
争驰逐，元宵三五，不如初六。


      浣溪沙

    清明

春巷夭桃吐绛英，春衣初试薄罗轻。
风和烟暖燕巢成。

小院湘帘闲不卷，曲房朱户闷长扃。
恼人光景又清明。


      生查子

    元夕

去年元夜时，花市灯如昼。
月上柳梢头，人约黄昏后。

今年元夜时，月与灯依旧。
不见去年人，泪湿春衫袖。

（方按：此词一说欧阳修作，但《六一词》与其它词集互杂极多，不足为凭。力辩
此词非朱淑真所作者如《四库提要》，乃出于保全淑真“名节”，卫道士心态，何
足道哉！细赏此词，似非六一居士手笔，实乃断肠之声。淑真另有一首《元夜诗》
，可与此词互看：“火烛银花触目红，揭天吹鼓斗春风。新欢入手愁忙里，旧事惊
心忆梦中。但愿暂成人缱绻，不妨常任月朦胧。赏灯那待工夫醉，未必明年此会同
。”）


      生查子

寒食不多时，几日东风恶。
无绪倦寻芳，闲却秋千索。

玉减翠裙交，病怯罗衣薄。
不忍卷帘看，寂寞梨花落。


      生查子

年年玉镜台，梅蕊宫妆困。
今岁未还家，怕见江南信。

酒从别后疏，泪向愁中尽。
遥想楚云深，人远天涯近。

（此首或误作朱敦儒词、李清照词。）


      谒金门

    春半

春已半，触目此情无限。
十二阑干闲倚遍，愁来天不管。

好是风和日暖，输与莺莺燕燕。
满院落花帘不卷，断肠芳草远。


      江城子

    赏春

斜风细雨作春寒。
对尊前，忆前欢，曾把梨花，寂寞泪阑干。
芳草断烟南浦路，和别泪，看青山。

昨宵结得梦夤缘。
水云间，俏无言，争奈醒来，愁恨又依然。
展转衾［衤周］空懊恼，天易见，见伊难。


      减字木兰花

    春怨

独行独坐，独唱独酬还独卧。
伫立伤神，无奈轻寒著摸人。

此情谁见，泪洗残妆无一半。
愁病相仍，剔尽寒灯梦不成。


      眼儿媚

迟迟春日弄轻柔，花径暗香流。
清明过了，不堪回首，云锁朱楼。

午窗睡起莺声巧，何处唤春愁。
绿杨影里，海棠亭畔，红杏梢头。


      鹧鸪天

独倚阑干昼日长，纷纷蜂蝶斗轻狂。
一天飞絮东风恶，满路桃花春水香。

当此际，意偏长，萋萋芳草傍池塘。
千钟尚欲偕春醉，幸有荼蘼与海棠。


      清平乐

    夏日游湖

恼烟撩露，留我须臾住。
携手藕花湖上路，一霎黄梅细雨。

娇痴不怕人猜，和衣睡倒人怀。
最是分携时候，归来懒傍妆台。

（方按：“和衣睡倒人怀”一作“随群暂遣愁怀”，疑为腐儒擅改。此词乃写与情
人游湖，非随众友游湖，“娇痴不怕人猜”等句可证。）


      清平乐

风光紧急，三月俄三十。
拟欲留连计无及，绿野烟愁露泣。

倩谁寄语春宵，城头画鼓轻敲。
缱绻临歧嘱付，来年早到梅梢。


      点绛唇

黄鸟嘤嘤，晓来却听丁丁木。
芳心已逐，泪眼倾珠斛。

见自无心，更调离情曲。
鸳帷独。
望休穷目，回首溪山绿。


      点降唇

风劲云浓，暮寒无奈侵罗幕。
髻鬟斜掠，呵手梅妆薄。

少饮清欢，银烛花频落。
恁萧索。
春工已觉，点破香梅萼。


      蝶恋花

    送春

楼外垂杨千万缕，
欲系青春，少住春还去。
犹自风前飘柳絮，随春且看归何处。

绿满山川闻杜宇。
便做无情，莫也愁人苦。
把酒送春春不语，黄昏却下潇潇雨。


      菩萨蛮

山亭水榭秋方半，凤帷寂寞无人伴。
愁闷一番新，双蛾只旧颦。

起来临绣户，时有疏萤度。
多谢月相怜，今宵不忍圆。


      菩萨蛮

    秋

秋声乍起梧桐落，蛩吟唧唧添萧索。
欹枕背灯眠，月和残梦圆。

起来钩翠箔，何处寒砧作。
独倚小阑干，逼人风露寒。

（此首或误作朱敦儒词、朱希真（秋娘）词。）


      菩萨蛮

    木樨

也无梅柳新标格，也无桃李妖娆色。
一味恼人香，群花争敢当。

情知天上种，飘落深岩洞。
不管月宫寒，将枝比并看。


      菩萨蛮

湿云不渡溪桥冷，娥寒初破东风影。
溪下水声长，一枝和月香。

人怜花似旧，花不知人瘦。
独自倚阑干，夜深花正寒。

（此首一作苏东坡词。）

      鹊桥仙

    七夕

巧云妆晚，西风罢暑，小雨翻空月坠。
牵牛织女几经秋，尚多少、离肠恨泪。

微凉入袂，幽欢生座，天上人间满意。
何如暮暮与朝朝，更改却、年年岁岁。


      念奴娇

    二首催雪

冬晴无雪，是天心未肯，化工非拙。
不放玉花飞堕地，留在广寒宫阙。
云欲同时，霰将集处，红日三竿揭。
六花翦就，不知何处施设。

应念陇首寒梅，花开无伴，对景真愁绝。
待出和羹金鼎手，为把玉盐飘撒。
沟壑皆平，乾坤如画，更吐冰轮洁。
梁园燕客，夜明不怕灯灭。


      又

鹅毛细翦，是琼珠密洒，一时堆积。
斜倚东风浑漫漫，顷刻也须盈尺。
玉作楼台，铅溶天地，不见遥岑碧。
佳人作戏，碎揉些子抛掷。

争奈好景难留，风［亻孱］雨［亻愁］，打碎光凝色。
总有十分轻妙态，谁似旧时怜惜。
担阁梁吟，寂寥楚舞，笑捏狮儿只。
梅花依旧，岁寒松竹三益。


      卜算子

竹里一枝斜，映带林逾静。
雨后清奇画不成，浅水横疏影。

吹彻小单于，心事思重省。
拂拂风前度暗香，月色侵花冷。


      西江月

    春半

办取舞裙歌扇，赏春只怕春寒。
卷帘无语对南山，已觉绿肥红浅。

去去惜花心懒，踏青闲步江干。
恰如飞鸟倦知还，澹荡梨花深院。


      月华清

    梨花

雪压庭春，香浮花月，揽衣还怯单薄。
欹枕裴回，又听一声干鹊。
粉泪共、宿雨阑干，清梦与、寒云寂寞。
除却，是江梅曾许，诗人吟作。

长恨晓风漂泊，且莫遣香肌，瘦减如削。
深杏夭桃，端的为谁零落。
况天气、妆点清明，对美景、不妨行乐。
拌著，向花时取，一杯独酌。

【附】他人词窜入断肠词者：

《浣溪沙》“玉体金钗一样娇”，韩［亻屋］词，见《香奁集》。
《柳梢青》“玉骨冰肌”，杨无咎词，见《逃禅词》。
《柳梢青》“冻合疏离”，杨无咎词，见《逃禅词》。
《柳梢青》“雪舞霜飞”，杨无咎词，见《逃禅词》。
</pre>
</font>
<center><A HREF="13.htm" tppabs="http://www.goldnets.com/gd/poems/song/13.htm"><span style="background-color: #E1DFF2">上一页</span></a>      　　<a href="library/goldbooknew/index.htm" tppabs="http://www.goldnets.com/"><span style="background-color: #E1DFF2">回首页</span></a>　　</center>
</body>
</html>
