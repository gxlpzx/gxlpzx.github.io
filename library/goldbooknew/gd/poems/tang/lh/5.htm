<html>
<head><title>黄金书屋---【电子版李贺诗全集·外集】</title></head>
<BODY TEXT="#000000" BGCOLOR="#E4EBF1" LINK="#0000EE" VLINK="#551A8B" ALINK="#FF0000">
<CENTER><B><FONT COLOR="#FF6666"><FONT POINT-SIZE="16">【电子版李贺诗全集·外集】&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</FONT></FONT></B></CENTER>
<FONT SIZE=+1>
<pre>


    南园

方领蕙带折角巾，杜若已老兰苕春。
南山削秀蓝玉合，小雨归去飞凉云。
熟杏暖香梨叶老，草梢竹栅锁池痕。
郑公乡老开酒樽，坐泛楚奏吟招魂。

  草梢：一作草蒲。池痕：一作池根。


    假龙吟歌

石轧铜杯，吟咏枯瘁。
苍鹰摆血，白凤下肺。
桂子自落，云弄车盖。
木死沙崩恶溪岛，阿母得仙今不老。
(萏上换穴)中跳汰截清涎，隈(土需)卧水埋金爪。
崖蹬苍苔吊石发，江君掩帐(竹员)(竹当)折。
莲花去国一千年，雨后闻腥犹带铁。

  苍鹰：一作苍鸾。苍苔：一作苍苍。


    感讽六首

人闲春荡荡，帐暖香扬扬。
飞光染幽红，夸娇来洞房。
舞席泥金蛇，桐竹罗花床。
眼逐春瞑醉，粉随泪色黄。
王子下马来，曲沼鸣鸳鸯。
焉知肠车转，一夕巡九方。

苦风吹朔寒，沙惊秦木折。
舞影逐空天，画鼓余清节。
蜀书秋信断，黑水朝波咽。
娇魂从回风，死处悬乡月。

杂杂胡马尘，森森边士戟。
天教胡马战，晓云皆血色。
妇人携汉卒，箭(竹服)囊巾帼。
不惭金印重，踉锵腰(革建)力。
恂恂乡门老，昨夜试锋镝。
走马遣书勋，谁能分粉墨？

青门放弹去，马色连空郊。
何年帝家物，玉装鞍上摇。
去去走犬归，来来坐烹羔。
千金不了馔，貉肉称盘臊。
试问谁家子，乃老能佩刀。
西山白盖下，贤俊寒萧萧。

  乃老：一作乃云。

晓菊泫寒露，似悲团扇风。
秋凉经汉殿，班子泣衰红。
本无辞辇意，岂见入空宫。
腰(衤及)佩珠断，灰蝶生阴松。

  泫：一作泣。

蝶飞红粉台，柳扫吹笙道。
十日悬户庭，九秋无衰草。
调歌送风转，杯池白鱼小。
水宴截香腴，菱科映青罩。
(艹丰)蒙梨花满，春昏弄长啸。
惟愁苦花落，不悟世衰到。
抚旧惟销魂，南山坐悲峭。

  衰草：一作素草。(艹丰)蒙：一作(艹丰)茸。
  长啸：一作长笑。悲峭：一作悲啸。


    莫愁曲

草生龙陂下，鸦噪城堞头。
何人此城里？城角栽石榴。
青丝系五马，黄金络双牛。
白鱼驾莲船，夜作十里游。
归来无人识，暗上沉香楼。
罗床倚瑶瑟，残月倾帘钩。
今日槿花落，明朝桐树秋。
若负平生意，何名作莫愁？


    夜来乐

红罗复帐金流苏，华灯九枝悬鲤鱼。
丽人映月开铜铺，春水滴酒猩猩沽。
价重一箧香十株，赤金瓜子兼杂麸。
五色丝封青玉凫，阿侯此笑千万余。
南轩汉转帘影疏，桐林哑哑挟子乌。
剑崖鞭节青石珠，白(锅左换马)吹湍凝霜须。
漏长送佩承明庐，倡楼嵯峨明月孤。
续客下马故客去，绿蝉秀黛重拂梳。

  续客：一作新客。秀黛：一作粉黛。


    嘲雪

昨日发葱岭，今朝下兰渚。
喜从千里来，乱笑含春语。
龙沙湿汉旗，凤扇迎秦素。
久别辽城鹤，毛衣已应故。

  春语：一作春雨。


    春怀引

芳蹊密影成花洞，柳结浓烟花带重。
蟾蜍碾玉挂明弓，捍拔装金打仙凤。
宝枕垂云选春梦，钿合碧寒龙脑冻。
阿侯系锦觅周郎，凭仗东风好相送。

  浓烟：一作浓阴。花带重：一作香带重。


    白虎行

火乌日暗崩腾云，秦皇虎视苍生群。
烧书灭国无暇日，铸剑佩(决左换王)惟将军。
玉坛设醮思冲天，一世二世当万年。
烧丹未得不死药，拿舟海上寻神仙。
鲸鱼张鬣海波沸，耕人半作征人鬼。
雄豪猛焰烈烧空，无人为决天河水。
谁最苦兮谁最苦？报人义士深相许。
渐离击筑荆卿歌，荆卿把酒燕丹语。
剑如霜兮胆如铁，出燕城兮望秦月。
天授秦封祚未终，衮龙衣点荆卿血。
朱旗卓地白虎死，汉皇知是真天子。

  惟：一作呼。猛焰烈烧空：一作气猛如焰烟。
  未终：一作未移。卓地：一作卓立。知：一作却。


    有所思

去年陌上歌离曲，今日君书远游蜀。
帘外花开二月风，台前泪滴千行竹。
琴心与妾肠，此夜断还续。
想君白马悬雕弓，世间何处无春风？
君心未肯镇如石，妾颜不久如花红。
夜残高碧横长河，河上无梁空白波。
西风未起悲龙梭，年年织素攒双蛾。
江山迢递无休绝，泪眼看灯乍明灭。
自从孤馆深锁窗，桂花几度圆还缺。
鸦鸦向晓鸣森木，风过池塘响丛玉。
白日萧条梦不成，桥南更问仙人卜。

  桥南：一作城南。


    嘲少年

青骢马肥金鞍光，龙脑如缕罗衫香。
美人狭坐飞琼觞，贫人唤云天上郎。
别起高楼临碧筱，丝曳红鳞出深沼。
有时半醉百花前，背把金丸落飞鸟。
自说生来未为客，一身美妾过三百。
岂知(属斤)地种田家，官税频催没人织。
长金积玉夸豪毅，每揖闲人多意气。
生来不读半行书，只把黄金买身贵。
少年安得长少年？海波尚变为桑田。
荣枯递转急如箭，天公岂肯于公偏。
莫道韶华镇长在，发白面皱专相待。

  狭坐：一作狎坐，一作挟坐。岂肯：一作不肯。


    高平县东私路

侵侵槲叶相，木花滞寒雨。
今夕山上秋，永谢无人处。
石溪远荒涩，棠实悬辛苦。
古者( 一作道) 定幽寻，呼君作私路。

  古者：一作古道。


    神仙曲

碧峰海面藏灵书，上帝拣作神仙居。
清明笑语闻空虚，斗乘巨浪骑鲸鱼。
春罗书字邀王母，共宴红楼最深处。
鹤羽冲风过海迟，不如却使青龙去。
犹疑王母不相许，垂雾妖鬟更传语。

  神仙：一作仙人。清明：一作晴时。书字：一作剪字。
  妖鬟：一作娃鬟。传语：一作转语。

    龙夜吟

鬈发胡儿眼晴绿，高楼夜静吹横竹。
一声似向天上来，月下美人望乡哭。
直排七点星藏指，暗合清风调宫徵。
蜀道秋深云满林，湘江半夜龙惊起。
玉堂美人边塞情，碧窗皓月愁中听。
寒砧能捣百尺练，粉泪凝珠滴红线。
胡儿莫作陇头吟，隔窗暗结愁人心。


    昆仑使者

昆仑使者无消息，茂陵烟树生愁色。
金盘玉露自淋漓，元气茫茫收不得。
麒麟背上石文裂，虬龙鳞下红枝折。
何处偏伤万国心？中天夜久高明月。


    汉唐姬饮酒歌

御服沾霜露，天衢长蓁棘。
金隐秋尘姿，无人为带饰。
玉堂歌声寝，芳林烟树隔。
云阳台上歌，鬼哭复何益？
仗剑明秋水，凶威屡胁逼。
强枭噬母心，奔厉索人魄。
相看两相泣，泪下如波激。
宁用清酒为？欲作黄泉客。
不说玉山颓，且无饮中色。
勉从天帝诉，天上寡沉厄。
无处张穗帷，如何望松柏？
妾身昼团团，君魂夜寂寂。
蛾眉自觉长，颈粉谁怜白。
矜持昭阳意，不肯看南陌。

  仗剑明秋水，凶威屡胁逼：一作铁剑常光光，至凶威屡逼。
  黄泉客：一作黄泉隔。张穗帷：一作觅穗帷。


    听颖师琴歌

别浦云归桂花渚，蜀国弦中双凤语。
芙蓉叶落秋鸾离，越王夜起游天姥。
暗佩清臣敲水玉，渡海蛾眉牵白鹿。
谁看挟剑赴长桥，谁看浸发题春竹。
竺僧前立当吾门，梵宫真相眉棱尊。
古琴大轸长八尺，峄阳老树非桐孙。
凉馆闻弦惊病客，药囊暂别龙须席。
请歌直请卿相歌，奉礼官卑复何益。

  牵白鹿：一作乘白鹿。直请：一作当请。


    谣俗

上林蝴蝶小，试伴汉家君。
飞向南城去，误落石榴裙。
脉脉花满树，□□(儇羽去亻)燕绕云。
出门不识路，羞问陌头人。

  汉家君：一作汉家春。


[补遗]


    静女春曙曲

嫩蝶怜芳抱新蕊，泣露枝枝滴夭泪。
粉窗香咽颓晓云，锦堆花密藏春睡。
恋屏孔雀摇金尾，莺舌分明呼婢子。
冰洞寒龙半匣水，一双商鸾逐烟起。


    少年乐

芳草落花如锦地，二十长游醉乡里。
红缨不动白马骄，垂柳金丝香拂水。
吴娥未笑花不开，绿鬓耸堕兰云起。
陆郎倚醉牵罗袂，夺得宝钗金翡翠。


【电子版李贺诗全集·外集终】


 ■电子版李贺诗全集终
</pre>
</font>
<center><A HREF="4.htm" tppabs="http://www.goldnets.com/gd/poems/tang/lh/4.htm"><span style="background-color: #E1DFF2">上一页</span></a>      　　<a href="library/goldbooknew/index.htm" tppabs="http://www.goldnets.com/"><span style="background-color: #E1DFF2">回首页</span></a>　　</center>
</body>
</html>
