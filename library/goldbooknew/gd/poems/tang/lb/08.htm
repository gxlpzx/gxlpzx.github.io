<html>
<head><title>黄金书屋---李白诗全集 卷八 （古近体诗四十三首）</title></head>
<BODY TEXT="#000000" BGCOLOR="#E4EBF1" LINK="#0000EE" VLINK="#551A8B" ALINK="#FF0000">
<CENTER><B><FONT COLOR="#FF6666"><FONT POINT-SIZE="16">李白诗全集 卷八 （古近体诗四十三首）&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</FONT></FONT></B></CENTER>
<FONT SIZE=+1>
<pre>

赠孟浩然

吾爱孟夫子。
风流天下闻。
红颜弃轩冕。
白首卧松云。
醉月频中圣。
迷花不事君。
高山安可仰。
徒此揖清芬。


赠从兄襄阳少府皓

结发未识事。
所交尽豪雄。
却秦不受赏。
击晋宁为功。  ( 击晋一作救赵 )

( 一本此下有
脱身白刃里。
杀人红尘中。
当朝揖高义。
举世称英雄。
四句 )

小节岂足言。
退耕舂陵东。
归来无产业。
生事如转蓬。
一朝乌裘敝。
百镒黄金空。
弹剑徒激昂。
出门悲路穷。
吾兄青云士。
然诺闻诸公。
所以陈片言。
片言贵情通。
棣华傥不接。
甘与秋草同。


淮海对雪赠傅霭  ( 一作淮南对雪赠孟浩然 )

朔雪落吴天。
从风渡溟渤。
海树成阳春。
江沙皓明月。

( 一本此下有
飘摇四荒外。
想象千花发。
瑶草生阶墀。
玉尘散庭阙。
四句 )

兴从剡溪起。
思绕梁园发。
寄君郢中歌。
曲罢心断绝。

( 一本上四句作
剡溪兴空在。
郢路歌未歇。
寄君梁父吟。
曲尽心断绝。)


赠徐安宜

白田见楚老。
歌咏徐安宜。
制锦不择地。
操刀良在兹。
清风动百里。
惠化闻京师。
浮人若云归。
耕种满郊岐。
川光净麦陇。
日色明桑枝。
讼息但长啸。
宾来或解颐。
青橙拂户牖。  ( 橙一作槐 )
白水流园池。
游子滞安邑。
怀恩未忍辞。
翳君树桃李。
岁晚托深期。


赠任城卢主簿

海鸟知天风。
窜身鲁门东。
临觞不能饮。
矫翼思凌空。
钟鼓不为乐。
烟霜谁与同。
归飞未忍去。
流泪谢鸳鸿。


早秋赠裴十七仲堪

远海动风色。
吹愁落天崖。
南星变大火。
热气余丹霞。
光景不可回。
六龙转天车。
荆人泣美玉。
鲁叟悲匏瓜。
功业若梦里。
抚琴发长嗟。
裴生信英迈。
屈起多才华。
历抵海岱豪。
结交鲁朱家。
复携两少女。
艳色惊荷葩。  ( 葩一作花 )
双歌入青云。
但惜白日斜。
穷溟出宝贝。
大泽饶龙蛇。
明主傥见收。
烟霞路非赊。
时命若不会。
归应炼丹砂。

( 上二句一作
知飞万里道。
勿使岁寒嗟。)


赠范金卿二首

其一

君子枉清盼。
不知东走迷。
离家来几月。
络纬鸣中闺。
桃李君不言。
攀花愿成蹊。
那能吐芳信。
惠好相招携。
我有结绿珍。
久藏浊水泥。
时人弃此物。
乃与燕珉齐。
摭拭欲赠之。
申眉路无梯。
辽东惭白豕。
楚客羞山鸡。
徒有献芹心。
终流泣玉啼。
只应自索漠。
留舌示山妻。

其二

范宰不买名。
弦歌对前楹。
为邦默自化。
日觉冰壶清。
百里鸡犬静。
千庐机杼鸣。
浮人少荡析。
爱客多逢迎。
游子睹嘉政。
因之听颂声。


赠瑕丘王少府

皎皎鸾凤姿。
飘飘神仙气。
梅生亦何事。
来作南昌尉。
清风佐鸣琴。
寂寞道为贵。
一见过所闻。
操持难与群。
毫挥鲁邑讼。
目送瀛洲云。
我隐屠钓下。
尔当玉石分。
无由接高论。
空此仰清芬。


东鲁见狄博通

去年别我向何处。
有人传道游江东。
谓言挂席渡沧海。
却来应是无长风。


见京兆韦参军量移东阳二首

其一

潮水还归海。
流人却到吴。
相逢问愁苦。
泪尽日南珠。

其二

闻说金华渡。
东连五百滩。
全胜若耶好。
莫道此行难。
猿啸千溪合。
松风五月寒。
他年一携手。
摇艇入新安。


赠丹阳横山周处士惟长

周子横山隐。
开门临城隅。
连峰入户牖。
胜概凌方壶。
时作白□词。  【贮贝换丝旁】
放歌丹阳湖。
水色傲溟渤。
川光秀菰蒲。
当其得意时。
心与天壤俱。
闲云随舒卷。
安识身有无。
抱石耻献玉。
沉泉笑探珠。
羽化如可作。
相携上清都。


玉真公主别馆苦雨赠卫尉张卿二首

其一

秋坐金张馆。  ( 秋一作愁 )
繁阴昼不开。
空烟迷雨色。
萧飒望中来。
翳翳昏垫苦。
沉沉忧恨催。
清秋何以慰。
白酒盈吾杯。
吟咏思管乐。
此人已成灰。
独酌聊自勉。
谁贵经纶才。
弹剑谢公子。
无鱼良可哀。

其二

苦雨思白日。
浮云何由卷。
稷契和天人。
阴阳乃骄蹇。  ( 乃一作仍 )
秋霜剧倒井。
昏雾横绝口。  【山献】
欲往咫尺涂。
遂成山川限。
□□奔溜闻。  【淙宗换众】 【淙宗换众】  ( 闻一作泻 )
浩浩惊波转。
泥沙塞中途。
牛马不可辨。
饥从漂母食。
闲缀羽陵简。
园家逢秋蔬。
藜藿不满眼。
□蛸结思幽。  【虫萧】
蟋蟀伤褊浅。
厨灶无青烟。
刀机生绿藓。

投箸解肃霜。  【肃鸟】【霜鸟】
换酒醉北堂。
丹徒布衣者。
慷慨未可量。
何时黄金盘。
一斛荐槟榔。
功成拂衣去。
摇曳沧洲旁。


赠韦秘书子春

谷口郑子真。
躬耕在岩石。
高名动京师。
天下皆籍籍。
斯人竟不起。
云卧从所适。
苟无济代心。
独善亦何益。
惟君家世者。
偃息逢休明。
谈天信浩荡。
说剑纷纵横。
谢公不徒然。
起来为苍生。
秘书何寂寂。
无乃羁豪英。
且复归碧山。
安能恋金阙。
旧宅樵渔地。
蓬蒿已应没。
却顾女几峰。
胡颜见云月。
徒为风尘苦。
一官已白发。
气同万里合。
访我来琼都。
披云睹青天。
扪虱话良图。
留侯将绮里。
出处未云殊。
终与安社稷。
功成去五湖。


赠韦侍御黄裳二首

其一

太华生长松。
亭亭凌霜雪。
天与百尺高。
岂为微飚折。
桃李卖阳艳。
路人行且迷。
春光扫地尽。  ( 扫一作拂 )
碧叶成黄泥。
愿君学长松。
慎勿作桃李。
受屈不改心。
然後知君子。

其二

见君乘骢马。
知上太山道。  ( 山一作行 )
此地果摧轮。
全身以为宝。
我如丰年玉。
弃置秋田草。
但勖冰壶心。
无为叹衰老。


赠薛校书

我有吴越曲。
无人知此音。
姑苏成蔓草。
麋鹿空悲吟。
未夸观涛作。
空郁钓鳌心。
举手谢东海。
虚行归故林。


赠何七判官昌浩

有时忽惆怅。
匡坐至夜分。
平明空啸咤。
思欲解世纷。
心随长风去。
吹散万里云。
羞作济南生。
九十诵古文。
不然拂剑起。
沙漠收奇勋。
老死阡陌间。
何因扬清芬。
夫子今管乐。
英才冠三军。
终与同出处。
岂将沮溺群。


读诸葛武侯传书怀赠长安崔少府叔封昆季

汉道昔云季。
群雄方战争。
霸图各未立。
割据资豪英。
赤伏起颓运。
卧龙得孔明。
当其南阳时。
陇亩躬自耕。
鱼水三顾合。
风云四海生。
武侯立岷蜀。
壮志吞咸京。
何人先见许。
但有崔州平。
余亦草间人。
颇怀拯物情。
晚途值子玉。
华发同衰荣。
托意在经济。
结交为弟兄。
毋令管与鲍。
千载独知名。


赠郭将军

将军少年出武威。  ( 后五字一作豪荡有英威 )
入掌银台护紫微。  ( 入一作昔 )
平明拂剑朝天去。
薄暮垂鞭醉酒归。
爱子临风吹玉笛。
美人向月舞罗衣。
畴昔雄豪如梦里。
相逢且欲醉春晖。

( 后二句一作
今日相逢俱失路。
何年灞上弄春晖。)


驾去温泉后赠杨山人

少年落魄楚汉间。
风尘萧瑟多苦颜。
自言管葛竟谁许。
长吁莫错还闭关。
一朝君王垂拂拭。
剖心输丹雪胸臆。
忽蒙白日回景光。
直上青云生羽翼。
幸陪鸾辇出鸿都。
身骑飞龙天马驹。
王公大人借颜色。
金璋紫绶来相趋。
当时结交何纷纷。
片言道合惟有君。
待吾尽节报明主。
然後相携卧白云。


温泉侍从归逢故人

汉帝长杨苑。
夸胡羽猎归。
子云叨侍从。
献赋有光辉。
激赏摇天笔。
承恩赐御衣。
逢君奏明主。
他日共翻飞。


赠裴十四

朝见裴叔则。
朗如行玉山。
黄河落天走东海。
万里写入胸怀间。
身骑白鼋不敢度。
金高南山买君顾。
徘徊六合无相知。
飘若浮云且西去。



赠崔侍郎

黄河二尺鲤。  ( 二一作三 )
本在孟津居。
点额不成龙。
归来伴凡鱼。
故人东海客。
一见借吹嘘。
风涛傥相见。  ( 见一作因 )
更欲凌昆墟。

( 一本此下有
何当赤车使。
再往召相如。
二句 )


述德兼陈情上哥舒大夫

天为国家孕英才。
森森矛戟拥灵台。
浩荡深谋喷江海。
纵横逸气走风雷。
丈夫立身有如此。
一呼三军皆披靡。
卫青谩作大将军。
白起真成一竖子。


雪谗诗赠友人

嗟予沉迷。
猖獗已久。
五十知非。
古人尝有。
立言补过。
庶存不朽。
包荒匿瑕。
蓄此顽丑。
月出致讥。
贻愧皓首。
感悟遂晚。
事往日迁。
白璧何辜。
青蝇屡前。
群轻折轴。
下沉黄泉。
众毛飞骨。
上凌青天。
萋斐暗成。
贝锦粲然。
泥沙聚埃。
珠玉不鲜。
洪焰烁山。
发自纤烟。
苍波荡日。
起于微涓。
交乱四国。
播于八延。  【土延】
拾尘掇蜂。
疑圣猜贤。
哀哉悲夫。
谁察予之贞坚。
彼妇人之猖狂。
不如鹊之强强。
彼妇人之淫昏。
不如鹑之奔奔。
坦荡君子。  ( 坦荡一作皎皎 )
无悦簧言。
擢发续罪。  ( 续一作赎 )
罪乃孔多。
倾海流恶。
恶无以过。
人生实难。
逢此织罗。
积毁销金。
沉忧作歌。
天未丧文。
其如予何。
妲己灭纣。
褒女惑周。
天维荡覆。
职此之由。
汉祖吕氏。
食其在旁。
秦皇太后。
毒亦淫荒。  【毒头少一横】
□□作昏。  【虫带】【虫东】
遂掩太阳。
万乘尚尔。
匹夫何伤。
辞殚意穷。
心切理直。
如或妄谈。
昊天是殛。
子野善听。
离娄至明。
神靡遁响。
鬼无逃形。
不我遐弃。
庶昭忠诚。


赠参寥子

白鹤飞天书。
南荆访高士。
五云在岘山。
果得参寥子。
肮脏辞故园。
昂藏入君门。
天子分玉帛。
百官接话言。
毫墨时洒落。
探玄有奇作。
著论穷天人。
千春秘麟阁。
长揖不受官。
拂衣归林峦。
余亦去金马。
藤萝同所欢。
相思在何处。
桂树青云端。


赠饶阳张司户燧

朝饮苍梧泉。
夕栖碧海烟。
宁知鸾凤意。
远托椅桐前。
慕蔺岂曩古。
攀嵇是当年。
愧非黄石老。
安识子房贤。
功业嗟落日。
容华弃徂川。
一语已道意。
三山期著鞭。
蹉跎人间世。
寥落壶中天。
独见游物祖。
探元穷化先。
何当共携手。
相与排冥筌。


赠清漳明府侄聿

我李百万叶。
柯条布中州。
天开青云器。
日为苍生忧。
小邑且割鸡。
大刀伫烹牛。
雷声动四境。
惠与清漳流。
弦歌咏唐尧。
脱落隐簪组。
心和得天真。
风俗犹太古。
牛羊散阡陌。
夜寝不扃户。
问此何以然。
贤人宰吾土。
举邑树桃李。
垂阴亦流芬。
河堤绕绿水。
桑柘连青云。
赵女不冶容。
提笼昼成群。
缲丝鸣机杼。
百里声相闻。
讼息鸟下阶。
高卧披道帙。
蒲鞭挂檐枝。
示耻无扑□。  【扑卜换失】
琴清月当户。
人寂风入室。
长啸无一言。
陶然上皇逸。
白玉壶冰水。
壶中见底清。
清光洞毫发。
皎洁照群情。
赵北美嘉政。
燕南播高名。
过客览行谣。
因之诵德声。


赠临□县令皓弟  时被讼停官  【名水旁】

陶令去彭泽。
茫然太古心。
大音自成曲。
但奏无弦琴。
钓水路非远。
连鳌意何深。
终期龙伯国。
与尔相招寻。


赠郭季鹰

河东郭有道。
于世若浮云。
盛德无我位。
清光独映君。
耻将鸡并食。
长与凤为群。
一击九千仞。
相期凌紫氛。


邺中赠王大  （一作邺中王大劝入高凤石门山幽居 ）

一身竟无托。
远与孤蓬征。
千里失所依。
复将落叶并。
中途偶良朋。
问我将何行。
欲献济时策。
此心谁见明。
君王制六合。
海塞无交兵。
壮士伏草间。
沉忧乱纵横。
飘飘不得意。
昨发南都城。
紫燕枥下嘶。  ( 下一作上 )
青萍匣中鸣。
投躯寄天下。
长啸寻豪英。
耻学琅琊人。
龙蟠事躬耕。
富贵吾自取。
建功及春荣。
我愿执尔手。
尔方达我情。
相知同一己。
岂惟弟与兄。
抱子弄白云。
琴歌发清声。
临别意难尽。
各希存令名。


赠华州王司士

淮水不绝涛澜高。
盛德未泯生英髦。
知君先负庙堂器。
今日还须赠宝刀。


赠卢徵君昆弟

明主访贤逸。
云泉今已空。
二卢竟不起。
万乘高其风。
河上喜相得。
壶中趣每同。
沧州即此地。
观化游无穷。
水落海上清。  ( 清一作青 )
鳌背睹方蓬。
与君弄倒影。
携手凌星虹。


赠新平少年

韩信在淮阴。
少年相欺凌。
屈体若无骨。
壮心有所凭。
一遭龙颜君。
啸咤从此兴。
千金答漂母。
万古共嗟称。
而我竟何为。
寒苦坐相仍。
长风入短袂。
两手如怀冰。
故友不相恤。
新交宁见矜。
摧残槛中虎。
羁绁鞲上鹰。
何时腾风云。
搏击申所能。


赠崔侍郎  （郎一作御）

长剑一杯酒。
男儿方寸心。
洛阳因剧孟。
托宿话胸襟。
但仰山岳秀。
不知江海深。
长安复携手。
再顾重千金。
君乃□轩佐。  ( 【车酋】轩一作轩辕 )
予叨翰墨林。
高风摧秀木。
虚弹落惊禽。
不取回舟兴。
而来命驾寻。
扶摇应借力。
桃李愿成阴。
笑吐张仪舌。
愁为庄舄吟。
谁怜明月夜。
肠断听秋砧。


走笔赠独孤驸马

都慰朝天跃马归。
香风吹人花乱飞。
银鞍紫□照云日。  【革空】
左顾右盼生光辉。
是时仆在金门里。
待诏公车谒天子。
长揖蒙垂国士恩。
壮心剖出酬知己。
一别蹉跎朝市间。
青云之交不可攀。
傥其公子重回顾。
何必侯嬴长抱关。


赠嵩山焦炼师  并序

嵩丘有神人焦炼师者。不知何许妇人也。又云生
于齐梁时。其年貌可称五六十。常胎息绝谷。居
少室庐。游行若飞。倏忽万里。世或传其入东海
。登蓬莱。竟莫能测其往也。余访道少室。尽登
三十六峰。闻风有寄。洒翰遥赠。

二室凌青天。
三花含紫烟。
中有蓬海客。
宛疑麻姑仙。
道在喧莫染。
迹高想已绵。
时餐金鹅蕊。  ( 鹅蕊一作蛾药 )
屡读青苔篇。  ( 青一作古 )
八极恣游憩。
九垓长周旋。
下瓢酌颍水。
舞鹤来伊川。
还归空山上。
独拂秋霞眠。
萝月挂朝镜。
松风鸣夜弦。
潜光隐嵩岳。
炼魄栖云幄。
霓裳何飘摇。  ( 裳一作衣 )   ( 飘摇一作萎蕤 )
凤吹转绵邈。
愿同西王母。
下顾东方朔。
紫书傥可传。
铭骨誓相学。


口号赠徵君鸿  此公时被征

陶令辞彭泽。
梁鸿入会稽。
我寻高士传。
君与古人齐。
云卧留丹壑。
天书降紫泥。
不知杨伯起。
早晚向关西。


上李邕  ( 此诗萧士□云是伪作 )  【上斌下贝】

大鹏一日同风起。
扶摇直上九万里。  （扶一作搏）
假令风歇时下来。
犹能簸却沧溟水。
世人见我恒殊调。
闻余大言皆冷笑。
宣父犹能畏後生。
丈夫未可轻年少。


赠张公洲革处士

列子居郑圃。
不将众庶分。
革侯遁南浦。
常恐楚人闻。
抱瓮灌秋蔬。
心闲游天云。
每将瓜田叟。
耕种汉水滨。
时登张公洲。
入兽不乱群。
井无桔槔事。
门绝刺绣文。
长揖二千石。
远辞百里君。
斯为真隐者。
吾党慕清芬。

阿瑟编校
</pre>
</font>
<center><A HREF="07.htm" tppabs="http://www.goldnets.com/gd/poems/tang/lb/07.htm"><span style="background-color: #E1DFF2">上一页</span></a>      　　<a href="library/goldbooknew/index.htm" tppabs="http://www.goldnets.com/"><span style="background-color: #E1DFF2">回首页</span></a>　　      <A HREF="09.htm" tppabs="http://www.goldnets.com/gd/poems/tang/lb/09.htm"><span style="background-color: #E1DFF2">下一页</span></a></center>
</body>
</html>
