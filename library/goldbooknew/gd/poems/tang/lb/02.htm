<html>
<head><title>黄金书屋---李白诗全集 卷二 （乐府三十首）</title></head>
<BODY TEXT="#000000" BGCOLOR="#E4EBF1" LINK="#0000EE" VLINK="#551A8B" ALINK="#FF0000">
<CENTER><B><FONT COLOR="#FF6666"><FONT POINT-SIZE="16">李白诗全集 卷二 （乐府三十首）&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</FONT></FONT></B></CENTER>
<FONT SIZE=+1>
<pre>

阿瑟编校

远别离

远别离。
古有皇英之二女。
乃在洞庭之南。
潇湘之浦。
海水直下万里深。
谁人不言此离苦。
日惨惨兮云冥冥。
猩猩啼烟兮鬼啸雨。
我纵言之将何补。
皇穹窃恐不照余之忠诚。
雷凭凭兮欲吼怒。  ( 雷一作云 )
尧舜当之亦禅禹。
君失臣兮龙为鱼。
权归臣兮鼠变虎。
或言尧幽囚。  ( 言一作云 )
舜野死。
九疑联绵皆相似。
重瞳孤坟竟何是。  ( 何一作谁 )
帝子泣兮绿云间。
随风波兮去无还。
恸哭兮远望。
见苍梧之深山。
苍梧山崩湘水绝。
竹上之泪乃可灭。


公无渡河

黄河西来决昆仑。
咆哮万里触龙门。  ( 哮一作吼 )
波滔天。
尧咨嗟。
大禹理百川。
儿啼不窥家。
杀湍堙洪水。
九州始蚕麻。
其害乃去。
茫然风沙。
披发之叟狂而痴。
清晨径流欲奚为。  ( 径一作临)
旁人不惜妻止之。
公无渡河苦渡之。
虎可搏。
河难凭。
公果溺死流海湄。
有长鲸白齿若雪山。
公乎公乎挂□于其间。  【上网中口下月】( □一作骨)
箜篌所悲竟不还。


蜀道难

噫吁唏。  【唏：口戏】
危乎高哉。
蜀道之难。
难于上青天。
蚕丛及鱼凫。
开国何茫然。
尔来四万八千岁。
不与秦塞通人烟。
西当太白有鸟道。
可以横绝峨眉巅。
地崩山摧壮士死。
然后天梯石栈相钩连。  ( 相一作方 )
上有六龙回日之高标。  ( 一作横河断海之浮云 )
下有冲波逆折之回川。
黄鹤之飞尚不得过。
猿猱欲度愁攀援。  ( 援一作缘 )
青泥何盘盘。
百步九折萦岩峦。
扪参历井仰胁息。
以手抚膺坐长叹。
问君西游何时还。  ( 问君一作征人)  (时一作当)
畏途□岩不可攀。  【谗言换山】
但见悲鸟号古木。  ( 古一作枯 )
雄飞雌从绕林间。  ( 雌从一作呼雌, 一作从雌 )
又闻子规啼夜月。
愁空山。
蜀道之难。
难于上青天。
使人听此凋朱颜。

连峰去天不盈尺。  ( 去天不盈尺一作入烟几千尺)。
枯松倒挂倚绝壁。
飞湍瀑流争喧□。  【虺虫换豕】
□崖转石万壑雷。  【石冰】
其险也如此。  ( 如一作若 )
嗟尔远道之人胡为乎来哉。
剑阁峥嵘而崔嵬。
一夫当关。
万夫莫开。  ( 夫一作人 )
所守或匪亲。  ( 亲一作人 )
化为狼与豺。
朝避猛虎。
夕避长蛇。
磨牙吮血。
杀人如麻。
锦城虽云乐。
不如早还家。
蜀道之难。
难于上青天。
侧身西望长咨嗟。  ( 长咨一作令人 )


梁甫吟

长啸梁甫吟。
何时见阳春。
君不见朝歌屠叟辞棘津。
八十西来钓渭滨。
宁羞白发照清水。  ( 清一作渌 )
逢时吐气思经纶。  ( 吐一作壮 )
广张三千六百钩。  ( 钩一作钓 )
风期暗与文王亲。  ( 期一作雅 )
大贤虎变愚不测。
当年颇似寻常人。
君不见高阳酒徒起草中。
长揖山东隆准公。
入门不拜骋雄辩。  ( 不拜一作开说 )
两女辍洗来趋风。
东下齐城七十二。
指挥楚汉如旋蓬。  ( 挥一作麾 )
狂客落魄尚如此。  ( 客一作生 )  ( 魄一作拓 )
何况壮士当群雄。
我欲攀龙见明主。
雷公砰訇震天鼓。
帝旁投壶多玉女。
三时大笑开电光。  ( 开一作生 )
倏烁晦冥起风雨。
阊阖九门不可通。
以额叩关阍者怒。
白日不照吾精诚。
杞国无事忧天倾。
□□磨牙竞人肉。  【豸契】【豸俞】
驺虞不折生草茎。
手接飞猱搏雕虎。
侧足焦原未言苦。
智者可卷愚者豪。
世人见我轻鸿毛。
力排南山三壮士。
齐相杀之费二桃。
吴楚弄兵无剧孟。
亚夫诒尔为徒劳。  【诒言换口】
梁甫吟。
声正悲。
张公两龙剑。
神物合有时。
风云感会起屠钓。
大人□□当安之。  【鲵鱼换山】【山兀】


鸟夜啼

黄云城边乌欲栖。
归飞哑哑枝上啼。
机中织锦秦川女。  ( 机中织锦一作闺中织妇 )  ( 川一作家 )
碧纱如烟隔窗语。
停梭怅然忆远人。  ( 怅然忆远人一作向人问故夫 )
独宿孤房泪如雨。( 孤一作空 )  ( 独宿孤房一作欲说辽西 )


乌栖曲

姑苏台上乌栖时。
吴王宫里醉西施。
吴歌楚舞欢未毕。
青山欲衔半边日。  ( 欲一作犹 )
银箭金壶漏水多。  ( 银箭金壶一作金壶丁丁 )
起看秋月坠江波。
东方渐高奈乐何。  ( 乐一作尔 )


战城南

去年战。
桑乾源。
今年战。
葱河道。
洗兵条支海上波。
放马天山雪中草。
万里长征战。
三军尽衰老。
匈奴以杀戮为耕作。
古来唯见白骨黄沙田。
秦家筑城避胡处。  ( 避一作备 )
汉家还有烽火燃。
烽火燃不息。
征战无已时。  ( 征战一作长征 )
野战格斗死。
败马号鸣向天悲。
鸟鸢啄人肠。
衔飞上挂枯树枝。  ( 一作衔飞上枯枝 )
士卒涂草莽。
将军空尔为。
乃知兵者是凶器。
圣人不得已而用之。


将进酒

君不见黄河之水天上来。
奔流到海不复回。
君不见高堂明镜悲白发。
朝如青丝暮成雪。
人生得意须尽欢。
莫使金樽空对月。
天生我材必有用。
千金散尽还复来。
烹羊宰牛且为乐。
会须一饮三百杯。
岑夫子。
丹丘生。
将进酒
君莫停。  ( 君一作杯 )
与君歌一曲。
请君为我侧耳听。
钟鼓馔玉不足贵。  ( 一作钟鼎玉帛岂足贵 )
但愿长醉不愿醒。  ( 不愿一作不复)
古来圣贤皆寂寞。
惟有饮者留其名。
陈王昔时宴平乐。
斗酒十千恣欢谑。
主人何为言少钱。
径须沽取对君酌。
五花马。
千金裘。
呼儿将出换美酒。
与尔同销万古愁。

行行游且猎篇

边城儿。
生年不读一字书。
但将游猎夸轻□。  【超召换乔】
胡马秋肥宜白草。
骑来蹑影何矜骄。
金鞭拂雪挥鸣鞘。  ( 雪一作云 )
半酣呼鹰出远郊。
弓弯满月不虚发。  ( 弓弯一作弯弧 )
双□迸落连飞□。  【仓鸟】【骨高】( 一作【骨孝】)
海边观者皆辟易。
猛气英风振沙碛。
儒生不及游侠人。

白首下帏复何益。


飞龙引二首

黄帝铸鼎于荆山。
炼丹砂。
丹砂成黄金。
骑龙飞上太清家。
云愁海思令人嗟。
宫中彩女颜如花。
飘然挥手凌紫霞。
从风纵体登鸾车。
登鸾车。
侍轩辕。
遨游青天中。
其乐不可言。

其二

鼎湖流水清且闲。
轩辕去时有弓剑。
古人传道留其间。
後宫婵娟多花颜。
乘鸾飞烟亦不还。
骑龙攀天造天关。
造天关。
闻天语。
长云河车载玉女。
载玉女。
过紫皇。
紫皇乃赐白兔所捣之药方。
后天而老凋三光。
下视瑶池见王母。
蛾眉萧飒如秋霜。


天马歌

天马来出月支窟。
背为虎文龙翼骨。
嘶青云。
振绿发。
兰筋权奇走灭没。
腾昆仑。
历西极。
四足无一蹶。
鸡鸣刷燕晡秣越。
神行电迈蹑恍惚。
天马呼。
飞龙趋。
目明长庚臆双凫。
尾如流星首渴乌。  ( 流一作烟 )
口喷红光汗沟朱。  ( 朱一作珠 )
会陪时龙蹑天衢。  ( 蹑一作跃 )
羁金络月照皇都。
逸气棱棱凌九区。
白璧如山谁敢沽。
回头笑紫燕。
但觉尔辈愚。
天马奔。
恋君轩。
□跃惊矫浮云翻。  【马束】
万里足踯躅。
遥瞻阊阖门。
不逢寒风子。
谁采逸景孙。
白云在青天。
丘陵远崔嵬。  ( 远崔嵬一作崔嵬远 )
盐车上峻阪。
倒行逆施畏日晚。
伯乐翦拂中道遗。
少尽其力老弃之。
愿逢田子方。
恻然为我悲。  ( 悲一作思 )
虽有玉山禾。
不能疗苦饥。
严霜五月凋桂枝。
伏枥衔冤摧两眉。
请君赎献穆天子。
犹堪弄影舞瑶池。


行路难三首

金樽清酒斗十千。
玉盘珍羞直万钱。
停杯投箸不能食。
拔剑四顾心茫然。
欲渡黄河冰塞川。
将登太行雪满山。  ( 满山一作暗天 )
闲来垂钓碧溪上。  ( 碧一作坐 )
忽复乘舟梦日边。
行路难。
行路难。
多歧路。
今安在。
长风破浪会有时。
直挂云帆济沧海。

其二

大道如青天。
我独不得出。
羞逐长安社中儿。
赤鸡白狗赌梨栗。  ( 狗一作雉 )
弹剑作歌奏苦声。
曳裾王门不称情。
淮阴市井笑韩信。
汉朝公卿忌贾生。
君不见昔时燕家重郭隗。
拥彗折节无嫌猜。  ( 节一作腰 )
剧辛乐毅感恩分
输肝剖胆效英才。
昭王白骨萦蔓草。  ( 蔓一作烂 )
谁人更扫黄金台。
行路难。
归去来。

其三

有耳莫洗颍川水。
有口莫食首阳蕨。
含光混世贵无名。
何用孤高比云月。
吾观自古贤达人。
功成不退皆殒身。
子胥既弃吴江上。
屈原终投湘水滨。
陆机雄才岂自保。  ( 雄才一作才多 )
李斯税驾苦不早。
华亭鹤唳讵可闻。
上蔡苍鹰何足道。
君不见吴中张翰称达生。  ( 称一作真 )
秋风忽忆江东行。
且乐生前一杯酒。
何须身後千载名。


长相思

长相思。
在长安。
络纬秋啼金井阑。
微霜凄凄簟色寒。  ( 微一作凝 )
孤灯不明思欲绝。  ( 明一作寐 )
卷帏望月空长叹。
美人如花隔云端。  ( 美人如花一作佳期迢迢 )
上有青冥之高天。  ( 高一作长 )
下有渌水之波澜。
天长路远魂飞苦。
梦魂不到关山难。
长相思。
摧心肝。


上留田行

行至上留田。
孤坟何峥嵘。
积此万古恨。
春草不复生。
悲风四边来。
肠断白杨声。
借问谁家地。
埋没蒿里茔。
古老向余言。
言是上留田。
蓬科马鬣今已平。
昔之弟死兄不葬。
他人于此举铭旌。
一鸟死。
百鸟鸣。
一兽走。
百兽惊。
桓山之禽别离苦。
欲去回翔不能征。
田氏仓卒骨肉分。
青天白日摧紫荆。
交柯之木本同形。
东枝憔悴西枝荣。
无心之物尚如此。
参商胡乃寻天兵。
孤竹延陵。
让国扬名。
高风缅邈。
颓波激清。
尺布之谣。
塞耳不能听。


春日行

深宫高楼入紫清。
金作蛟龙盘绣楹。  ( 盘绣一作绣作 )
佳人当窗弄白日。
弦将手语弹鸣筝。
春风吹落君王耳。
此曲乃是升天行。
因出天池泛蓬瀛。
楼船蹙沓波浪惊。
三千双蛾献歌笑。
挝钟考鼓宫殿倾。
万姓聚舞歌太平。
我无为。
人自宁。
三十六帝欲相迎。
仙人飘翩下云□。  【车并】
帝不去。
留镐京。
安能为轩辕。
独往入□冥。  【上穴下目】
小臣拜献南山寿。
陛下万古垂鸿名。


前有一樽酒行二首  ( 一本无一字 )

其一

春风东来忽相过。
金樽渌酒生微波。
落花纷纷稍觉多。
美人欲醉朱颜酡。
青轩桃李能几何。
流光欺人忽蹉跎。
君起舞。
日西夕。
当年意气不肯平。  ( 平一作倾 )
白发如丝叹何益。

其二

琴奏龙门之绿桐。
玉壶美酒清若空。
催弦拂柱与君饮。
看朱成碧颜始红。
胡姬貌如花。
当垆笑春风。
笑春风。
舞罗衣。
君今不醉将安归。  ( 将一作欲 )


夜坐吟

冬夜夜寒觉夜长。
沉吟久坐坐北堂。
冰合井泉月入闺。
金缸青凝照悲啼。  ( 金一作青 )  ( 青凝一作凝明 )    【金工】
金缸灭。  ( 金一作青 )   【金工】
啼转多。
掩妾泪。
听君歌。
歌有声。
妾有情。
情声合。
两无违。
一语不入意。
从君万曲梁尘飞。


野田黄雀行

游莫逐炎洲翠。
栖莫近吴宫燕。
吴宫火起焚巢窠。  ( 巢一作尔 )
炎洲逐翠遭网罗。
萧条两翅蓬蒿下。
纵有鹰隼奈若何。  ( 若一作尔 )   【隼：颤页换鸟】


箜篌谣

攀天莫登龙。
走山莫骑虎。
贵贱结交心不移。
唯有严陵及光武。
周公称大圣。
管蔡宁相容。
汉谣一斗粟。
不与淮南舂。
兄弟尚路人。
吾心安所从。
他人方寸间。
山海几千重。
轻言托朋友。
对面九疑峰。
多花必早落。  ( 多一作开 )
桃李不如松。
管鲍久已死。
何人继其踪。


雉朝飞

麦陇青青三月时。
白雉朝飞挟两雌。
锦衣绮翼何离□。  ( 绮一作绣 )  【细田换徙】
犊牧采薪感之悲。  ( 牧一作沐 )
春天和。
白日暖。
啄食饮泉勇气满。
争雄斗死绣颈断。
雉子班奏急管弦。
倾心酒美尽玉碗。  ( 倾心酒美一作心倾美酒)
枯杨枯杨尔生□。  ( 【禾弟】一作荑)
我独七十而孤栖。
弹弦写恨意不尽。
瞑目归黄泥。


上云乐

金天之西。
白日所没。
康老胡雏。
生彼月窟。
□岩容仪。  【谗言换山】
戌削风骨。
碧玉炅炅双目瞳。
黄金拳拳两鬓红。
华盖垂下睫。
嵩岳临上唇。
不睹诡谲貌。
岂知造化神。
大道是文康之严父。
元气乃文康之老亲。
抚顶弄盘古。
推车转天轮。
云见日月初生时。
铸冶火精与水银。
阳乌未出谷。
顾兔半藏身。
女娲戏黄土。
团作愚下人。
散在六合间。
蒙蒙若沙尘。
生死了不尽。
谁明此胡是仙真。
西海栽若木。
东溟植扶桑。
别来几多时。
枝叶万里长。
中国有七圣。
半路颓洪荒。  ( 洪一作鸿 )
陛下应运起。
龙飞入咸阳。
赤眉立盆子。
白水兴汉光。
叱咤四海动。
洪涛为簸扬。
举足蹋紫微。
天关自开张。
老胡感至德。
东来进仙倡。
五色师子。
九苞凤皇。
是老胡鸡犬。
鸣舞飞帝乡。
淋漓飒沓。
进退成行。
能胡歌。
献汉酒。
跪双膝。
并两肘。  ( 并一作立 )
散花指天举素手。
拜龙颜。
献圣寿。
北斗戾。
南山摧。
天子九九八十一万岁。
长倾万岁杯。  ( 岁一作年，一作寿 )


白鸠辞  ( 一作夷则格上白鸠拂舞辞 )

铿鸣钟。
考朗鼓。
歌白鸠。
引拂舞。
白鸠之白谁与邻。
霜衣雪襟诚可珍。
含哺七子能平均。
食不噎。  ( 噎一作咽 )
性安驯。
首农政。
鸣阳春。
天子刻玉杖。
镂形赐耆人。
白鹭之白非纯真。  ( 鹭一作鹰 )  ( 之一作亦 )
外洁其色心匪仁。
阙五德。
无司晨。
胡为啄我葭下之紫鳞。
鹰隼雕鹗。   【隼：颤页换鸟】
贪而好杀。
凤凰虽大圣。
不愿以为臣。


日出入行  ( 一作日出行 )

日出东方隈。
似从地底来。
历天又入海。
六龙所舍安在哉。
其始与终古不息。  ( 一作其行终古不休息 )
人非元气安得与之久徘徊。
草不谢荣于春风。
木不怨落于秋天。
谁挥鞭策驱四运。
万物兴歇皆自然。
羲和羲和。
汝奚汨没于荒淫之波。
鲁阳何德。
驻景挥戈。
逆道违天。
矫诬实多。
吾将囊括大块。
浩然与溟口同科。  【水幸】

胡无人

严风吹霜海草凋。
筋干精坚胡马骄。
汉家战士三十万。
将军兼领霍嫖姚。  ( 兼领一作谁者 )
流星白羽腰间插。
剑花秋莲光出匣。
天兵照雪下玉关。
虏箭如沙射金甲。
云龙风虎尽交回。
太白入月敌可摧。
敌可摧。
旄头灭。
履胡之肠涉胡血。
悬胡青天上。
埋胡紫塞旁。
胡无人。
汉道昌。

( 一本此下有
陛下之寿三千霜。
但歌大风云飞扬。
安得猛士兮守四方。
三句 )


北风行

烛龙栖寒门。
光曜犹旦开。
日月照之何不及此。
惟有北风号怒天上来。
燕山雪花大如席。
片片吹落轩辕台。
幽州思妇十二月。
停歌罢笑双蛾摧。
倚门望行人。
念君长城苦寒良可哀。
别时提剑救边去。
遗此虎纹金□□。  ( 【革卑】【革叉】一作髀钗)
中有一双白羽箭。
蜘蛛结网生尘埃。
箭空在。
人今战死不复回。
不忍见此物。
焚之已成灰。
黄河捧土尚可塞。
北风雨雪恨难裁。


侠客行

赵客缦胡缨。
吴钩霜雪明。
银鞍照白马。
飒沓如流星。
十步杀一人。
千里不留行。
事了拂衣去。
深藏身与名。
闲过信陵饮。
脱剑膝前横。
将炙啖朱亥。
持觞劝侯嬴。
三杯吐然诺。
五岳倒为轻。
眼花耳热后。
意气素霓生。
救赵挥金槌。
邯郸先震惊。
千秋二壮士。
煊赫大梁城。  【煊：火亘】
纵死侠骨香。
不惭世上英。
谁能书阁下。
白首太玄经。
</pre>
</font>
<center><A HREF="01.htm" tppabs="http://www.goldnets.com/gd/poems/tang/lb/01.htm"><span style="background-color: #E1DFF2">上一页</span></a>      　　<a href="library/goldbooknew/index.htm" tppabs="http://www.goldnets.com/"><span style="background-color: #E1DFF2">回首页</span></a>　　      <A HREF="03.htm" tppabs="http://www.goldnets.com/gd/poems/tang/lb/03.htm"><span style="background-color: #E1DFF2">下一页</span></a></center>
</body>
</html>
