<html>
<head><title>黄金书屋---电子版李白诗全集 卷二十五  （补遗）</title></head>
<BODY TEXT="#000000" BGCOLOR="#E4EBF1" LINK="#0000EE" VLINK="#551A8B" ALINK="#FF0000">
<CENTER><B><FONT COLOR="#FF6666"><FONT POINT-SIZE="16">电子版李白诗全集 卷二十五  （补遗）&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</FONT></FONT></B></CENTER>
<FONT SIZE=+1>
<pre>

杂言用投丹阳知己兼奉宣慰判官

客从昆仑来。
遗我双玉璞。
云是古之得道者西王母食之余。
食之可以凌太虚。
受之颇谓绝今昔。
求识江淮人犹乎比石。
如今虽在卞和手。
口口正憔悴。  （缺二字）
了了知之也何益。
恭闻士有调相如。
始从镐京还。
复欲镐京去。
能上秦王殿。
何时回光一相眄。
欲投君。
保君年。
幸君持取无弃捐。
无弃捐。
服之与君俱神仙。


南陵五松山别荀七

君即颍水荀。
何惭许郡宾。
相逢太史奏。
应是聚宝人。
玉隐且在石。
兰枯还见春。
俄成万里别。
立德贵清真。


观鱼潭

观鱼碧潭上。
木落潭水清。
日暮紫鳞跃。
圆波处处生。
凉烟浮竹尽。
秋月照沙明。
何必沧浪去。
兹焉可濯缨。


自广平乘醉走马六十里至邯郸登城楼览古书怀

醉骑白花马。  ( 马一作骆 )
西走邯郸成。
扬鞭动柳色。
写□春风生。  【革空】
入郭登高楼。
山川与云平。
深宫翳绿草。  ( 一作雄都半古冢 )
万事伤人情。
相如章华巅。
猛气折秦嬴。
两虎不可斗。
廉公终负荆。
提携绔中儿。
杵臼及程婴。
立孤就白刃。  ( 一作空孤献白刃 )
必死耀丹诚。
平原三千客。
谈笑尽豪英。
毛君能颖脱。
二国且同盟。
皆为黄泉土。
使我涕纵横。
磊磊石子冈。
萧萧白杨声。
诸贤没此地。
碑版有残铭。
太古共今时。
由来互哀荣。  ( 互一作同 )
伤哉何足道。
感激仰空名。
赵俗爱长剑。
文儒少逢迎。
闲从博陵游。  ( 陵一作徒 )
畅饮雪朝酲。
歌酣易水动。
鼓震丛台倾。
日落把烛归。
凌晨向燕京。
方陈五饵策。
一使胡尘清。


月夜金陵怀古

苍苍金陵月。
空悬帝王州。
天文列宿在。
霸业大江流。
绿水绝驰道。
青松摧古丘。
台倾□鹊观。  【支鸟】
宫没凤凰楼。
别殿悲清暑。
芳园罢乐游。
一闻歌玉树。
萧瑟後庭秋。


金陵新亭

金陵风景好。
豪士集新亭。
举目山河异。
偏伤周□情。  【岂页】
四坐楚囚悲。
不忧社稷倾。
王公何慷慨。
千载仰雄名。


庭前晚开花

西王母桃种我家。
三千阳春始一花。
结实苦迟为人笑。
攀折唧唧长咨嗟。


宣州长史弟昭赠余琴溪中双舞鹤诗以言志

令弟佐宣城。
赠余琴溪鹤。
谓言天涯雪。
忽向窗前落。
白玉为毛衣。
黄金不肯博。
背风振六翮。
对舞临山阁。
顾我如有情。
长鸣似相托。
何当驾此物。
与尔腾寥廓。


暖酒

热暖将来镔铁文。
暂时不动聚白云。
拨却白云见青天。
掇头里许便成仙。


戏赠杜甫

饭颗山头逢杜甫。
顶戴笠子日卓午。
借问别来太瘦生。  ( 别来一作因何 )
总为从前作诗苦。


寒女吟

昔君布衣时。
与妾同辛苦。
一拜五官郎。
便索邯郸女。
妾欲辞君去。
君心便相许。
妾读蘼芜书。
悲歌泪如雨。
忆昔嫁君时。
曾无一夜乐。
不是妾无堪。
君家妇难作。
起来强歌舞。
纵好君嫌恶。
下堂辞君去。
去后悔遮莫。


会别离

结发生别离。
相思复相保。
如何日已远。
五变庭中草。
渺渺天海途。
悠悠汉江岛。
但恐不出门。
出门无远道。
道远行既难。
家贫衣复单。
严风吹雨雪。
晨起鼻何酸。
人生各有志。
岂不怀所安。
分明天上日。
生死誓同欢。


初月

玉蟾离海上。
白露湿花时。
云畔风生爪。
沙头水浸眉。
乐哉弦管客。
愁杀战征儿。
因绝西园赏。
临风一咏诗。


雨後望月

四郊阴霭散。
开户半蟾生。
万里舒霜合。
一条江练横。
出时山眼白。
高後海心明。
为惜如团扇。
长吟到五更。


对雨

卷帘聊举目。
露湿草绵芊。
古岫藏云毳。
空庭织碎烟。
水纹愁不起。
风线重难牵。
尽日扶犁叟。
往来江树前。


晓晴

野凉疏雨歇。
春色遍萋萋。
鱼跃青池满。
莺吟绿树低。
野花妆面湿。
山草纽斜齐。
零落残雪片。
风吹挂竹溪。


望夫石

仿佛古容仪。
含愁带曙辉。
露如今日泪。
苔似昔年衣。
有恨同湘女。
无言类楚妃。
寂然芳霭内。
犹若待夫归。


冬日归旧山

未洗染尘缨。
归来芳草平。
一条藤径绿。
万点雪峰晴。
地冷叶先尽。
谷寒云不行。
嫩篁侵舍密。
古树倒江横。
白犬离村吠。
苍苔壁上生。
穿厨孤雉过。
临屋旧猿鸣。
木落禽巢在。
篱疏兽路成。
拂床苍鼠走。
倒箧素鱼惊。
洗砚修良策。
敲松拟素贞。
此时重一去。

去合到三清。


邹衍谷

燕谷无暖气。
穷岩闭严阴。
邹子一吹律。
能回天地心。


送客归吴

江村秋雨歇。
酒尽一帆飞。
路历波涛去。
家惟坐卧归。
岛花开灼灼。
汀柳细依依。
别後无余事。
还应扫钓矶。


送友生游峡中

风静杨柳垂。
看花又别离。
几年同在此。
今日各驱驰。
峡里闻猿叫。
山头见月时。
殷勤一杯酒。
珍重岁寒姿。


送袁明府任长沙

别离杨柳青。
樽酒表丹诚。
古道携琴去。
深山见峡迎。
暖风花绕树。
秋雨草沿城。
自此长江内。
无因夜犬惊。


赋得鹤送史司马赴崔相公幕

峥嵘丞相府。
清切凤凰池。
羡尔瑶台鹤。
高栖琼树枝。
归飞晴日好。
吟弄惠风吹。
正有乘轩乐。
初当学舞时。
珍禽在罗网。
微命若游丝。
愿托周周羽。
相衔汉水湄。


战城南

战地何昏昏。
战士如群蚁。
气重日轮红。
血染蓬蒿紫。
乌乌衔人肉。
食闷飞不起。
昨日城上人。
今日城下鬼。
旗色如罗星。
鼙声殊未已。
妾家夫与儿。
俱在鼙声里。


胡无人行

十万羽林儿。
临洮破郅支。
杀添胡地骨。
降足汉营旗。
塞阔牛羊散。
兵休帐幕移。
空余陇头水。
呜咽向人悲。


鞠歌行

丽莫似汉宫妃。
谦莫似黄家女。
黄女持谦齿发高。
汉妃恃丽天庭去。
人生容德不自保。
圣人安用推天道。
君不见蔡泽嵌枯诡怪之形状。
大言直取秦丞相。
又不见田千秋才智不出人。
一朝富贵如有神。
二侯行事在方册。
泣麟老人终困厄。
夜光抱恨良叹悲。
日月逝矣吾何之。


题许宜平庵壁

我吟传舍咏。
来访真人居。
烟岭迷高迹。
云林隔太虚。
窥庭但萧瑟。
倚杖空踌躇。
应化辽天鹤。
归当千岁余。


题峰顶寺

夜宿峰顶寺。
举手扪星辰。
不敢高声语。
恐惊天上人。


题舒州司空山瀑布

断崖如削瓜。
岚光破崖绿。
天河从中来。
白云涨川谷。
玉案赤文字。
世眼不可读。
摄身凌青霄。
松风拂我足。


春感

茫茫南与北。
道直事难谐。
榆荚钱生树。
杨花玉糁街。
尘萦游子面。
蝶弄美人钗。
却忆青山上。
云门掩竹斋。

阿瑟编校
（全集完）
</pre>
</font>
<center><A HREF="24.htm" tppabs="http://www.goldnets.com/gd/poems/tang/lb/24.htm"><span style="background-color: #E1DFF2">上一页</span></a>      　　<a href="library/goldbooknew/index.htm" tppabs="http://www.goldnets.com/"><span style="background-color: #E1DFF2">回首页</span></a>　　</center>
</body>
</html>
