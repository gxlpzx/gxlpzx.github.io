<html>
<head><title>黄金书屋---电子版李白诗全集 卷二十四 （古近体诗八十八首）</title></head>
<BODY TEXT="#000000" BGCOLOR="#E4EBF1" LINK="#0000EE" VLINK="#551A8B" ALINK="#FF0000">
<CENTER><B><FONT COLOR="#FF6666"><FONT POINT-SIZE="16">电子版李白诗全集 卷二十四 （古近体诗八十八首）&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</FONT></FONT></B></CENTER>
<FONT SIZE=+1>
<pre>

题随州紫阳先生壁

神农好长生。
风俗久已成。
复闻紫阳客。
早署丹台名。
喘息餐妙气。
步虚吟真声。
道与古仙合。
心将元化并。
楼疑出蓬海。
鹤似飞玉京。
松雪窗外晓。
池水阶下明。
忽耽笙歌乐。
颇失轩冕情。
终愿惠金液。
提携凌太清。


题元丹丘山居

故人栖东山。
自爱丘壑美。
青春卧空林。
白日犹不起。
松风清襟袖。
石潭洗心耳。
羡君无纷喧。
高枕碧霞里。


题元丹丘颍阳山居  并序

丹丘家于颍阳。新卜别业。其地北倚马岭。连峰嵩
丘。南瞻鹿台。极目汝海。云岩映郁。有佳致焉。
白从之游。故有此作。

仙游渡颍水。
访隐同元君。
忽遗苍生望。
独与洪崖群。
卜地初晦迹。
兴言且成文。
却顾北山断。
前瞻南岭分。
遥通汝海月。
不隔嵩丘云。
之子合逸趣。
而我钦清芬。
举迹倚松石。
谈笑迷朝曛。
益愿狎青鸟。  ( 益一作终 )
拂衣栖江□。  【贲水旁】


题瓜州新河饯族叔舍人贲

齐公凿新河。
万古流不绝。
丰功利生人。
天地同朽灭。
两桥对双阁。
芳树有行列。
爱此如甘棠。
谁云敢攀折。
吴关倚此固。
天险自兹设。
海水落斗门。
湖平见沙□。  【穴水旁】
我行送季父。
弥棹徒流悦。
杨花满江来。
疑是龙山雪。
惜此林下兴。
怆为山阳别。
瞻望清路尘。
归来空寂灭。


洗脚亭

白道向姑熟。
洪亭临道旁。
前有昔时井。
下有五丈床。
樵女洗素足。
行人歇金装。
西望白鹭洲。
芦花似朝霜。
送君此时去。
回首泪成行。


劳劳亭

天下伤心处。
劳劳送客亭。
春风知别苦。
不遣柳条青。


题金陵王处士水亭

王子耽玄言。
贤豪多在门。
好鹅寻道士。
爱竹啸名园。
树色老荒苑。  ( 老一作秀 )
池光荡华轩。
此堂见明月。
更忆陆平原。
扫拭青玉簟。
为余置金尊。
醉罢欲归去。  ( 罢一作後 )
花枝宿鸟喧。
何时复来此。
再得洗嚣烦。


题嵩山逸人元丹丘山居  并序

白久在庐霍。元公近游嵩山。故交深情。出处无间。
岩信频及。许为主人。欣然适会本意。当冀长往不返
。欲便举家就之。兼书共游。因有此赠。

家本紫云山。
道风未沦落。
沉怀丹丘志。
冲赏归寂寞。
□来游闽荒。  【竭立换去】
扪涉穷禹凿。
夤缘泛潮海。
偃蹇陟庐霍。
凭雷蹑天窗。
弄影憩霞阁。
且欣登眺美。
颇惬隐沦诺。
三山旷幽期。
四岳聊所托。
故人契嵩颍。
高义炳丹口。  【蠖换丹旁】
灭迹遗纷嚣。
终言本峰壑。
自矜林湍好。
不羡朝市乐。
偶与真意并。
顿觉世情薄。
尔能折芳桂。
吾亦采兰若。
拙妻好乘鸾。
娇女爱飞鹤。
提携访神仙。
从此炼金药。


题江夏修静寺

我家北海宅。
作寺南江滨。
空庭无玉树。
高殿坐幽人。
书带留青草。
琴堂幂素尘。  ( 堂一作台 )
平生种桃李。
寂灭不成春。


改九子山为九华山联句  并序

青阳县南有九子山。山高数千丈。上有九峰如莲
花。按图徵名。无所依据。太史公南游。略而不
书。事绝古老之口。复阙名贤之纪。虽灵仙往复
。而赋咏罕闻。予乃削其旧号。加以九华之目。
时访道江汉。憩于夏侯回之堂。开檐岸帻。坐眺
松雪。因与二三子联句。传之将来。

妙有分二气。
灵山开九华。  （李白）
层标遏迟日。
半壁明朝霞。  （高霁）
积雪曜阴壑。
飞流喷阳崖。  （韦权兴）
青荧玉树色。
缥缈羽人家。  （李白）


题宛溪馆

吾怜宛溪好。
百尺照心明。  ( 一作久照心益明 )
何谢新安水。
千寻见底清。
白沙留月色。
绿竹助秋声。
却笑严湍上。
于今独擅名。


题东溪公幽居

杜陵贤人清且廉。
东溪卜筑岁将淹。
宅近青山同谢眺。  【月兆】
门垂碧柳似陶潜。

好鸟迎春歌後院。
飞花送酒舞前檐。
客到但知留一醉。
盘中只有水晶盐。


嘲鲁儒

鲁叟谈五经。
白发死章句。
问以经济策。
茫如坠烟雾。
足著远游履。
首戴方山巾。
缓步从直道。
未行先起尘。
秦家丞相府。
不重褒衣人。
君非叔孙通。
与我本殊伦。
时事且未达。
归耕汶水滨。


惧谗

二桃杀三士。
讵假剑如霜。
众女妒蛾眉。
双花竞春芳。
魏姝信郑袖。
掩袂对怀王。
一惑巧言子。
朱颜成死伤。  ( 死一作损 )
行将泣团扇。
戚戚愁人肠。


观猎

太守耀清威。
乘闲弄晚晖。
江沙横猎骑。
山火绕行围。
箭逐云鸿落。
鹰随月兔飞。
不知白日暮。
欢赏夜方归。


观胡人吹笛  ( 观一作听 )

胡人吹玉笛。
一半是秦声。
十月吴山晓。
梅花落敬亭。
愁闻出塞曲。
泪满逐臣缨。
却望长安道。
空怀恋主情。


军行

骝马新跨白玉鞍。  ( 跨一作夸 )
战罢沙场月色寒。
城头铁鼓声犹震。
匣里金刀血未干。


从军行

百战沙场碎铁衣。
城南已合数重围。
突营射杀呼延将。
独领残兵千骑归。


平虏将军妻

平虏将军妇。
入门二十年。
君心自有悦。
妾宠岂能专。
出解床前帐。
行吟道上篇。
古人不唾井。
莫忘昔缠绵。


春夜洛城闻笛

谁家玉笛暗飞声。
散入春风满洛城。
此夜曲中闻折柳。
何人不起故园情。


嵩山采菖蒲者

神仙多古貌。  ( 仙一作人 )
双耳下垂肩。
嵩岳逢汉武。
疑是九疑仙。
我来采菖蒲。
服食可延年。
言终忽不见。
灭影入云烟。
喻帝竟莫悟。
终归茂陵田。


金陵听韩侍御吹笛

韩公吹玉笛。
倜傥流英音。
风吹绕钟山。
万壑皆龙吟。
王子停凤管。
师襄掩瑶琴。
余韵渡江去。
天涯安可寻。


流夜郎闻□不预  【酉甫】

北阙圣人歌太康。
南冠君子窜遐荒。
汉□闻奏钧天乐。  【酉甫】
愿得风吹到夜郎。


放後遇恩不沾

天作云与雷。
霈然德泽开。
东风日本至。
白雉越裳来。
独弃长沙国。
三年未许回。
何时入宣室。
更问洛阳才。


宣城见杜鹃花

蜀国曾闻子规鸟。
宣城还见杜鹃花。
一叫一回肠一断。
三春三月忆三巴。


白田马上闻莺

黄鹂啄紫椹。
五月鸣桑枝。
我行不记日。
误作阳春时。
蚕老客未归。
白田已缫丝。
驱马又前去。
扪心空自悲。


三五七言

秋风清。
秋月明。
落叶聚还散。
寒鸦栖复惊。
相思相见知何日。
此时此夜难为情。


杂诗

白日与明月。
昼夜尚不闲。  ( 尚一作常 )
况尔悠悠人。
安得久世间。
传闻海水上。
乃有蓬莱山。
玉树生绿叶。
灵仙每登攀。
一食驻玄发。
再食留红颜。
吾欲从此去。
去之无时还。


寄远十一首

其一

三鸟别王母。
衔书来见过。  ( 见一作相 )
肠断若剪弦。
其如愁思何。
遥知玉窗里。
纤手弄云和。
奏曲有深意。
青松交女萝。
写水山井中。
同泉岂殊波。
秦心与楚恨。
皎皎为谁多。

其二

青楼何所在。
乃在碧云中。
宝镜挂秋水。  ( 水一作月 )
罗衣轻春风。
新妆坐落日。
怅望金屏空。  ( 金一作锦 )
念此送短书。  ( 念此一作剪彩 )
愿同双飞鸿。  ( 同一作因 )

其三

本作一行书。
殷勤道相忆。
一行复一行。
满纸情何极。
瑶台有黄鹤。
为报青楼人。
朱颜凋落尽。
白发一何新。
自知未应还。
离居经三春。  ( 居一作君 )
桃李今若为。
当窗发光彩。
莫使香风飘。
留与红芳待。

其四

玉箸落春镜。
坐愁湖阳水。
闻与阴丽华。
风烟接邻里。
青春已复过。
白日忽相催。
但恐荷花晚。  ( 荷一作飞 )
令人意已摧。
相思不惜梦。
日夜向阳台。

其五

远忆巫山阳。
花明渌江暖。
踌躇未得往。
泪向南云满。
春风复无情。
吹我梦魂断。
不见眼中人。
天长音信短。

其六

阳台隔楚水。
春草生黄河。

( 上二句一作
阴云隔楚水。
转蓬落渭河。)

相思无日夜。
浩荡若流波。
流波向海去。
欲见终无因。  ( 一作定绕珠江滨 )
遥将一点泪。
远寄如花人。

其七

妾在舂陵东。
君居汉江岛。
一日望花光。
往来成白道。

( 上二句一作
日日采蘼芜。
上山成白道。)

一为云雨别。
此地生秋草。
秋草秋蛾飞。
相思愁落晖。
何由一相见。
灭烛解罗衣。

( 上二句一作
昔时携手去。
今日流泪归。
遥知不得意。
玉箸点罗衣。)

其八

忆昨东园桃李红碧枝。
与君此时初别离。
金瓶落井无消息。
令人行叹复坐思。
坐思行叹成楚越。
春风玉颜畏销歇。
碧窗纷纷下落花。
青楼寂寂空明月。
两不见。
但相思。
空留锦字表心素。
至今缄愁不忍窥。

其九

长短春草绿。
缘阶如有情。
卷施心独苦。
抽却死还生。
睹物知妾意。
希君种後庭。
闲时当采掇。
念此莫相轻。

其十

鲁缟如玉霜。
笔题月氏书。  ( 笔一作剪 )
寄书白鹦鹉。
西海慰离居。
行数虽不多。
字字有委曲。
天末如见之。
开缄泪相续。
泪尽恨转深。
千里同此心。

( 上二句一作
千里若在眼。
万里若在心。)

相思千万里。
一书值千金。

其十一

爱君芙蓉婵娟之艳色。
色可餐兮难再得。
怜君冰玉清迥之明心。
情不极兮意已深。
朝共琅□之绮食。  【王干】
夜同鸳鸯之锦衾。
恩情婉娈忽为别。
使人莫错乱愁心。
乱愁心。
涕如雪。
寒灯厌梦魂欲绝。
觉来相思生白发。
盈盈汉水若可越。
可惜凌波步罗袜。
美人美人兮归去来。
莫作朝云暮雨兮飞阳台。


长信宫

月皎昭阳殿。
霜清长信宫。
天行乘玉辇。
飞燕与君同。
别有欢娱处。  ( 一作更有留情处 )
承恩乐未穷。
谁怜团扇妾。
独坐怨秋风。


长门怨二首

其一

天回北斗挂西楼。
金屋无人萤火流。
月光欲到长门殿。
别作深宫一段愁。

其二

桂殿长愁不记春。
黄金四屋起秋尘。
夜悬明镜青天上。
独照长门宫里人。


春怨

白马金羁辽海东。
罗帷绣被卧春风。
落月低轩窥烛尽。
飞花入户笑床空。


代赠远

妾本洛阳人。
狂夫幽燕客。
渴饮易水波。
由来多感激。
胡马西北驰。
香鬃摇绿丝。
鸣鞭从此去。
逐虏荡边陲。
昔去有好言。
不言久离别。
燕支多美女。
走马轻风雪。
见此不记人。
恩情云雨绝。
啼流玉箸尽。
坐恨金闺切。
织锦作短书。

肠随回文结。
相思欲有寄。
恐君不见察。
焚之扬其灰。
手迹自此灭。


陌上赠美人

骏马骄行踏落花。
垂鞭直拂五云车。
美人一笑褰珠箔。
遥指红楼是妾家。


闺情

流水去绝国。
浮云辞故关。
水或恋前浦。
云犹归旧山。
恨君流沙去。  ( 流一作龙 )
弃妾渔阳间。
玉箸夜垂流。  ( 夜垂一作日夜 )
双双落朱颜。
黄鸟坐相悲。
绿杨谁更攀。
织锦心草草。
挑灯泪斑斑。
窥镜不自识。
况乃狂夫还。


代别情人

清水本不动。
桃花发岸旁。
桃花弄水色。
波荡摇春光。
我悦子容艳。
子倾我文章。
风吹绿琴去。
曲度紫鸳鸯。
昔作一水鱼。
今成两枝鸟。
哀哀长鸡鸣。
夜夜达五晓。  ( 五一作天 )
起折相思树。
归赠知寸心。
覆水不可收。
行云难重寻。
天涯有度鸟。
莫绝瑶华音。


代秋情

几日相别离。
门前生稆葵。
寒蝉聒梧桐。
日夕长鸣悲。
白露湿萤火。
清霜凌兔丝。
空掩紫罗袂。  ( 一作空闺掩罗袂 )
长啼无尽时。


对酒

蒲萄酒。
金叵罗。
吴姬十五细马驮。
青黛画眉红锦靴。
道字不正娇唱歌。
玳瑁筵中怀里醉。
芙蓉帐底奈君何。


怨情

新人如花虽可宠。
故人似玉由来重。
花性飘扬不自持。
玉心皎洁终不移。
故人昔新今尚故。
还见新人有故时。
请看陈后黄金屋。
寂寂珠帘生网丝。


湖边采莲妇

小姑织白□。  【贮换丝旁】
未解将人语。
大嫂采芙蓉。
溪湖千万重。
长兄行不在。
莫使外人逢。
愿学秋胡妇。
贞心比古松。


怨情

美人卷珠帘。
深坐颦蛾眉。
但见泪痕湿。
不知心恨谁。


代寄情楚词体

君不来兮徒蓄怨。
积思而孤吟。
云阳一去已远隔。
巫山绿水之沈沈。
留余香兮染绣被。
夜欲寝兮愁人心。
朝驰余马于青楼。
恍若空而夷犹。
浮云深兮不得语。
却惆怅而怀忧。
使青鸟兮衔书。
恨独宿兮伤离居。
何无情而雨绝。  ( 雨一作两 )
梦虽往而交疏。
横流涕而长嗟。
折芳洲之瑶花。
送飞鸟以极目。
怨夕阳之西斜。
愿为连根同死之秋草。
不作飞空之落花。


学古思边

衔悲上陇首。
肠断不见君。
流水若有情。
幽哀从此分。
苍茫愁边色。
惆怅落日曛。
山外接远天。
天际复有云。
白雁从中来。
飞鸣苦难闻。
足系一书札。
寄言难离群。
离群心断绝。
十见花成雪。
胡地无春晖。
征人行不归。
相思杳如梦。
珠泪湿罗衣。


思边

去年何时君别妾。
南园绿草飞蝴蝶。
今岁何时妾忆君。
西山白雪暗秦云。  （秦一作晴）
玉关去此三千里。
欲寄音书那可闻。


口号吴王美人半醉

风动荷花水殿香。
姑苏台上宴吴王。
西施醉舞娇无力。
笑倚东窗白玉床。


代美人愁镜二首

其一

明明金鹊镜。
了了玉台前。
拂拭皎冰月。
光辉何清圆。
红颜老昨日。
白发多去年。
铅粉坐相误。
照来空凄然。


其二

美人赠此盘龙之宝镜。
烛我金缕之罗衣。
时将红袖拂明月。
为惜普照之余晖。
影中金鹊飞不灭。
台下青鸾思独绝。
藁砧一别若箭弦。
去有日。
来无年。
狂风吹却妾心断。
玉箸并堕菱花前。


赠段七娘


罗袜凌波生网尘。
那能得计访情亲。
千杯绿酒何辞醉。
一面红妆恼杀人。


别内赴徵三首

其一

王命三徵去未还。
明朝离别出吴关。
白玉高楼看不见。
相思须上望夫山。

其二

出门妻子强牵衣。
问我西行几日归。
归时傥佩黄金印。
莫学苏秦不下机。

其三

翡翠为楼金作梯。
谁人独宿倚门啼。  ( 一作卷帘愁坐待鸣鸡 )
夜坐寒灯连晓月。  ( 坐一作泣 )
行行泪尽楚关西。


秋浦寄内

我今寻阳去。
辞家千里余。
结荷倦水宿。  ( 倦一作愁 )
却寄大雷书。
虽不同辛苦。
怆离各自居。
我自入秋浦。
三年北信疏。
红颜愁落尽。
白发不能除。
有客自梁苑。
手携五色鱼。
开鱼得锦字。
归问我何如。
江山虽道阻。
意合不为殊。


自代内赠

宝刀截流水。
无有断绝时。
妾意逐君行。
缠绵亦如之。
别来门前草。
秋黄春转碧。
扫尽更还生。
萋萋满行迹。
鸣凤始相得。
雄惊雌各飞。
游云落何山。
一往不见归。
估客发大楼。  ( 大楼一作东海 )
知君在秋浦。
梁苑空锦衾。
阳台梦行雨。
妾家三作相。
失势去西秦。
犹有旧歌管。  ( 有一作存 )
凄清闻四邻。
曲度入紫云。
啼无眼中人。

( 一本此下多
女弟争笑弄。
悲羞泪盈巾。
二句 )

妾似井底桃。
开花向谁笑。
君如天上月。
不肯一回照。
窥镜不自识。
别多憔悴深。
安得秦吉了。
为人道寸心。


秋浦感主人归燕寄内

霜凋楚关木。
始知杀气严。
寥寥金天廓。
婉婉绿红潜。
胡燕别主人。
双双语前檐。
三飞四回顾。
欲去复相瞻。
岂不恋华屋。
终然谢珠帘。
我不及此鸟。
远行岁已淹。
寄书道中叹。
泪下不能缄。


送内寻庐山女道士李腾空二首

其一

君寻腾空子。
应到碧山家。
水舂云母碓。
风扫石楠花。
若爱幽居好。
相邀弄紫霞。

其二

多君相门女。
学道爱神仙。
素手掬青霭。
罗衣曳紫烟。
一往屏风叠。
乘鸾著玉鞭。  ( 著玉鞭一作不著鞭 )


赠内

三百六十日。
日日醉如泥。
虽为李白妇。
何异太常妻。


在浔阳非所寄内

闻难知恸哭。
行啼入府中。
多君同蔡琰。
流泪请曹公。
知登吴章岭。
昔与死无分。
崎岖行石道。
外折入青云。
相见若悲叹。
哀声那可闻。


南流夜郎寄内

夜郎天外怨离居。
明月楼中音信疏。
北雁春归看欲尽。
南来不得豫章书。


越女词五首

其一

长干吴儿女。
眉目艳新月。
屐上足如霜。
不著鸦头袜。

其二

吴儿多白皙。
好为荡舟剧。
卖眼掷春心。
折花调行客。

其三

耶溪采莲女。
见客棹歌回。
笑入荷花去。
佯羞不出来。

其四

东阳素足女。
会稽素舸郎。
相看月未堕。
白地断肝肠。

其五

镜湖水如月。
耶溪女似雪。
新妆荡新波。
光景两奇绝。


浣纱石上女

玉面耶溪女。
青娥红粉妆。
一双金齿屐。
两足白如霜。


示金陵子  （一作金陵子词）

金陵城东谁家子。  ( 谁家一作金陵 )
窃听琴声碧窗里。  ( 碧一作夜 )
落花一片天上来。
随人直渡西江水。
楚歌吴语娇不成。
似能未能最有情。
谢公正要东山妓。
携手林泉处处行。


出妓金陵子呈卢六四首

其一

安石东山三十春。
傲然携妓出风尘。
楼中见我金陵子。
何似阳台云雨人。

其二

南国新丰酒。
东山小妓歌。
对君君不乐。
花月奈愁何。

其三

东道烟霞主。
西江诗酒筵。
相逢不觉醉。
日堕历阳川。

其四

小妓金陵歌楚声。
家僮丹砂学凤鸣。
我亦为君饮清酒。
君心不肯向人倾。


巴女词

巴水急如箭。
巴船去若飞。
十月三千里。
郎行几岁归。


哭晁卿衡

日本晁卿辞帝都。
征帆一片绕蓬壶。
明月不归沉碧海。
白云愁色满苍梧。


自溧水道哭王炎三首

其一

白杨双行行。
白马悲路旁。
晨兴见晓月。
更似发云阳。
溧水通吴关。
逝川去未央。
故人万化尽。
闭骨茅山冈。
天上坠玉棺。
泉中掩龙章。
名飞日月上。
义与风云翔。
逸气竟莫展。
英图俄夭伤。
楚国一老人。
来嗟龚胜亡。
有言不可道。
雪泣忆兰芳。

其二

王公希代宝。
弃世一何早。
吊死不及哀。
殡宫已秋草。
悲来欲脱剑。
挂向何枝好。
哭向茅山虽未摧。
一生泪尽丹阳道。

其三

王家碧瑶树。
一树忽先摧。
海内故人泣。
天涯吊鹤来。
未成霖雨用。
先失济川材。
一罢广陵散。
鸣琴更不开。


哭宣城善酿纪叟

纪叟黄泉里。
还应酿老春。
夜台无晓日。
沽酒与何人。

( 此诗一作题戴老酒店
戴老黄泉下。
还应让大春。
夜台无李白。
沽酒与何人。)


宣城哭蒋徵君华

敬亭埋玉树。
知是蒋徵君。
安得相如草。
空余封禅文。
池台空有月。
词赋旧凌云。
独挂延陵剑。
千秋在古坟。

阿瑟编校

</pre>
</font>
<center><A HREF="23.htm" tppabs="http://www.goldnets.com/gd/poems/tang/lb/23.htm"><span style="background-color: #E1DFF2">上一页</span></a>      　　<a href="library/goldbooknew/index.htm" tppabs="http://www.goldnets.com/"><span style="background-color: #E1DFF2">回首页</span></a>　　      <A HREF="25.htm" tppabs="http://www.goldnets.com/gd/poems/tang/lb/25.htm"><span style="background-color: #E1DFF2">下一页</span></a></center>
</body>
</html>
