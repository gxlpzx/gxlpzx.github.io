<html>
<head>
<title>黄金书屋---崔护</title>
   <META HTTP-EQUIV="Content-Type" CONTENT="text/html; charset=utf-8">
<style>
#page {position:absolute; z-index:0; left:0px; top:0px}
.swy1 {font: 12pt/16pt "宋体"} 
.swy2 {font: 9pt/12pt "宋体"} 
a {text-decoration:none}
</style>
</head>
<BODY TEXT="#000000" BGCOLOR="#E4EBF1" LINK="#0000EE" VLINK="#551A8B" ALINK="#FF0000">

<CENTER><B><FONT FACE="楷体_GB2312"><FONT COLOR="#FF6666"><FONT SIZE=5>崔护</FONT></FONT></font></B></CENTER>
<center><HR WIDTH="85%"></CENTER>
<div align="center">
<table border="0">
  <tr>
    <td><pre><span class="swy1">字殷功。博陵人。贞元十二年登第。终岭南节度使。

<hr color="#EE9B73" size="1">
<B><FONT COLOR="#990000">郡斋三月下旬作</FONT></B>
春事日已歇，池塘旷幽寻。
残红披独坠，嫩绿间浅深。
偃仰卷芳褥，顾步爱新阴。
谋春未及竟，夏初遽见侵。
<hr color="#EE9B73" size="1">
<B><FONT COLOR="#990000">五月水边柳</FONT></B>
结根挺涯涘，垂影覆清浅。
睡脸寒未开，懒腰晴更软。
摇空条已重，拂水带方展。
似醉烟景凝，如愁月露泫。
丝长鱼误恐，枝弱禽惊践。
长别几多情，含春任攀搴。
<hr color="#EE9B73" size="1">
<B><FONT COLOR="#990000">三月五日陪裴大夫泛长沙东湖</FONT></B>
上巳馀风景，芳辰集远坰。
彩舟浮泛荡，绣毂下娉婷。
林树回葱蒨，笙歌入杳冥。
湖光迷翡翠，草色醉蜻蜓。
鸟弄桐花日，鱼翻谷雨萍。
从今留胜会，谁看画兰亭。
<hr color="#EE9B73" size="1">
<B><FONT COLOR="#990000">山鸡舞石镜</FONT></B>
庐峰开石镜，人说舞山鸡。
物象纤无隐，禽情祇自迷。
景当烟雾歇，心喜锦翎齐。
宛转乌呈彩，婆娑凤欲栖。
何言资羽族，在地得天倪。
应笑翰音者，终朝饮败醯。
<hr color="#EE9B73" size="1">
<B><FONT COLOR="#990000">题都城南庄</FONT></B>
去年今日此门中，人面桃花相映红。
人面不知何处在，桃花依旧笑春风。
<hr color="#EE9B73" size="1">
<B><FONT COLOR="#990000">晚鸡</FONT></B>
黯黯严城罢鼓鼙，数声相续出塞栖。
不嫌惊破纱窗梦，却恐为奴半夜啼。
</span></pre>
 </td>
  </tr>
</table>
</center>
</div>
<hr color="#EE9B73" size="1">
<center>　　<a href="library/goldbooknew/index.htm" tppabs="http://www.goldnets.com/"><span style="background-color: #E1DFF2">回首页</span></a>　　
</body>
</html>
