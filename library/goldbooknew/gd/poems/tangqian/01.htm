<html>
<head><title>黄金书屋--苏武李陵诗</title></head>
<BODY TEXT="#000000" BGCOLOR="#E4EBF1" LINK="#0000EE" VLINK="#551A8B" ALINK="#FF0000">
<CENTER><B><FONT COLOR="#FF6666"><FONT POINT-SIZE="16">苏武李陵诗&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</FONT></FONT></B></CENTER>
<FONT SIZE=+1>
<pre>

	(前人早有论证苏李诗为伪作，但其典雅深情，依然令人击节。)

	苏武与李陵诗

		 (一)

	骨肉缘枝叶，结交亦相因。
	四海皆兄弟，谁为行路人。
	况我连枝树，与子同一身。
	昔为鸳与鸯，今为参与商。
	昔者长相近，邈若胡与秦。
	惟念当离别，恩情日以新。
	鹿鸣思野草，可以喻嘉宾。
	我有一(缶尊)酒，欲以赠远人。
	愿子留斟酌，叙此平生亲。

		(二)

	结发为夫妻，恩爱两不疑。
	欢娱在今夕，燕婉及良时。
	征夫怀远路，起视夜何其。
	参辰皆已没，去去从此辞。
	行役在战场，相见未有期。
	握手一长叹，泪为生别滋。
	努力爱春华，莫忘欢乐时。
	生当复来归，死当长相思。

		 (三)

	黄鹄一远别，千里顾徘徊。
	胡马失其群，思心常依依。
	何况双飞龙，羽翼临当乖。
	幸有弦歌曲，可以喻中怀。
	请为游子吟，泠泠一何悲。
	丝竹厉清声，慷慨有余哀。
	长歌正激烈，中心怆以摧。
	欲展清商曲，念子不能归。
	俯仰内伤心，泪下不可挥。
	愿为双黄鹄，送子俱远飞。

		(四)

	烛烛晨明月，馥馥秋兰芳。
	芳馨良夜发，随风闻我堂。
	征夫怀远路，游子恋故乡。
	寒冬十二月，晨起践严霜。
	俯观江汉流，仰视浮云翔。
	良友远别离，各在天一方。
	山海隔中州，相去悠且长。
	嘉会难再遇，欢乐殊未央。
	愿君崇令德，随时爱景光。

		李陵与苏武诗

		(一)

	良时不再至，离别在须臾。
	屏营衢路侧，执手野踯蹰。
	仰视浮云驰，奄忽互相逾。
	风波一失所，各在天一隅。
	长当从此别，且复立斯须。
	欲因晨风发，送子以贱躯。

		(二)

	嘉会难再遇，三载为千秋。
	临河濯长缨，念子怅悠悠。
	远望悲风至，对酒不能酬。
	行人怀往路，何以慰我愁。
	独有盈觞酒，与子结绸缪。

		(三)

	携手上河梁，游子暮何之。
	徘徊蹊路侧，(忄良)(忄良)不得辞。
	行人难久留，各言长相思。
	安知非日月，弦望自有时。
	努力崇明德，皓首以为期

顾天雯 输入
</pre>
</font>
<center>　　<a href="library/goldbooknew/index.htm" tppabs="http://www.goldnets.com/"><span style="background-color: #E1DFF2">回首页</span></a>　　      <A HREF="02.htm" tppabs="http://www.goldnets.com/gd/poems/tangqian/02.htm"><span style="background-color: #E1DFF2">下一页</span></a></center></center>
</body>
</html>
