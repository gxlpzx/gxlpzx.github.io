<html>
<head><title>黄金书屋---吴伟业诗选</title></head>
<BODY TEXT="#000000" BGCOLOR="#E4EBF1" LINK="#0000EE" VLINK="#551A8B" ALINK="#FF0000">
<CENTER><B><FONT COLOR="#FF6666"><FONT POINT-SIZE="16">吴伟业诗选&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</FONT></FONT></B></CENTER>
<FONT SIZE=+1>
<pre>

    吴伟业（1609-1671），字骏公，号梅村，江南太仓人。
明清间著名诗人。尤长于七言歌行。记事之作，学长庆
体而自成新吟，后人称之为“梅村体”。有《梅村家藏
稿》。


            圆圆曲

鼎湖当日弃人间，破敌收京下玉关。
恸哭六军俱缟素，冲冠一怒为红颜。
红颜流落非吾恋，逆贼天亡自荒宴。
电扫黄巾定黑山，哭罢君亲再相见。
相见初经田窦家，侯门歌舞出如花。
许将戚里空侯伎，等取将军油壁车。
家本姑苏浣花里，圆圆小字妖罗绮。
梦向夫差苑里游，宫娥拥入君王起。
前身合是采莲人，门前一片横塘水。
横塘双桨去如飞，何处豪家强载归？
此际岂知非薄命，此时只有泪沾衣。
熏天意气连宫掖，明眸皓齿无人惜。
夺归永巷闭良家，教就新声倾座客。
座客飞觞红日莫，一曲哀弦向谁诉？
白皙通侯最少年，拣取花枝屡回顾。
早携娇鸟出樊笼，待得银河几时渡？
恨杀军书抵死催，苦留后约将人误。
相约恩深相见难，一朝蚁贼满长安。
可怜思妇楼头柳，认作天边粉絮看。
便索绿珠围内第，强呼绛树出雕栏。
若非将士全师胜，争得蛾眉匹马还。
蛾眉马上传呼进，云鬟不整惊魂定。
蜡烛迎来在战场，啼妆满面残红印。
专征萧鼓向秦川，金牛道上车千乘。
斜谷云深起画楼，散关月落开妆镜。
传来消息满红乡，乌桕红经十度霜。
都曲妓师怜尚在，浣沙女伴忆同行。
旧巢共是衔泥燕，飞上枝头变凤凰。
长向尊前悲老大，有人夫婿擅侯王。
当时只受声名累，贵戚名豪尽延致。
一斛珠连万斛愁，关山漂泊腰支细。
错怨狂风扬落花，无边春色来天地。
尝闻倾国与倾城，翻使周郎受重名。
妻子岂应关大计，英雄无奈是多情。
全家白骨成灰土，一代红妆照汗青。
君不见馆娃初起鸳鸯宿，
越女如花看不足。
香径尘生鸟自啼，渫廊人去苔空绿。(注 2）
换羽移宫万里愁，珠歌翠舞古梁州。
为君别唱吴宫曲，汉水东南日夜流。

注：1 咏陈圆圆。
    2“渫”去“水”加“尸”

             追悼

秋风萧索响空帏，酒醒更残泪满衣。
辛苦共尝偏早去，乱离知否得同归。
君亲有愧吾还在，生死无端事总非。
最是伤心看稚女，一窗灯火照鸣机。


          过淮阴有感


登高怅望八公山，琪树丹崖未可攀。
莫想阴符遇黄石，好将鸿宝驻朱颜。
浮生所欠只一死，尘世无由拾九还。
我本淮王旧鸡犬，不随仙去落人间。


      过吴江有感


落日松陵道，堤长欲抱城。
塔盘湖势动，桥引月痕生。
市静人逃赋，江宽客避兵。
廿年交旧散，把酒叹浮名。



         古意

欢似机中丝，织作相思树。
侬似衣上花，春风吹不去。



             阻雪

关山虽胜路难堪，才上征鞍又解骖。
十丈黄尘千尺雪，可知俱不似江南。



           捉船行

官差捉船为载兵，大船买脱中船行。
中船芦港且潜避，小船无知唱歌去。
郡符昨下吏如虎，快桨追风摇急橹。
村人露肘捉头来，背似土牛耐鞭苦。
苦辞船小要何用？争执汹汹路人拥。
前头船见不敢行，晓事篙题敛钱送。
船户家家坏十千，官司查点侯如年。
发回仍索常行费，另派门摊云雇船。
君不见官舫嵬峨无用处，打彭插旗马头住。


注：马头同码头。




       下相极东庵读同年北使时诗卷

兰若停骖洒墨成，过河持节事分明。
上林飞雁无还表，头白山僧话子卿。




        直溪吏

直溪虽乡村，故是尚书里。
短棹经其门，叫声忽盈耳。
一翁被束缚，苦辞橐如洗。
吏指所居堂，即贫谁信尔。
呼人好作计，缓且受鞭垂。   （“垂”加“竹”字头）
穿漏四五间，中已无窗几。
屋梁记日月，仰视殊自耻。
昔也三年成，今也一朝毁。
贻我风雨愁，饱汝歌呼喜。
官逋依旧在，府帖重追起。
旁人共唏嘘，感叹良有以。
东家瓦渐稀，西舍墙半圯。
生涯分应尽，迟速总一理。
居者今何栖，去者将安徙。
明岁留空村，极目唯流水。



     清凉山赞佛寺  （四首选一）

西北有高山，云是文殊台。
台上明月池，千叶金莲开。
花花相映发，叶叶同根栽。
王母携双成，绿盖云中来。
结以同心合，授以九子钗。
翠装雕玉辇，丹髹沉香斋。
护置琉璃屏，立在文石阶。
长恐乘风去，舍我归蓬莱。
从猎往上林，小队城南隈。
雪鹰异凡羽，果马殊群材。
言过乐游怨，进及长杨街。
张宴奏丝桐，新月穿宫槐。
携手呼太息，乐极生微哀。
千秋终寂寞，此日谁追陪。
陛下寿万年，妾命如尘埃。
愿共南山椁，长奉西宫杯。
披香淖博士，侧听私惊猜：
今日乐方乐，私语胡为哉？
待诏东方生，执戟前诙谐。
熏炉拂黼帐，白露零苍台。
吾王慎玉体，对酒毋伤怀。


注：传为清世祖董鄂妃作。




         采石矶

石壁千寻险，江流一矢争。
曾闻飞将上，落日吊开平。

注：咏常遇春



            一轲

霸越亡吴计已行，论功何物赏倾城？
西施亦有弓藏惧，不独鸱夷变姓名。

旗梦 摘录  6-Sep-97
</pre>
</font>
<center><A HREF="03.htm" tppabs="http://www.goldnets.com/gd/poems/mingqing/03.htm"><span style="background-color: #E1DFF2">上一页</span></a>      　　<a href="library/goldbooknew/index.htm" tppabs="http://www.goldnets.com/"><span style="background-color: #E1DFF2">回首页</span></a>　　      <A HREF="05.htm" tppabs="http://www.goldnets.com/gd/poems/mingqing/05.htm"><span style="background-color: #E1DFF2">下一页</span></a></center>
</body>
</html>
