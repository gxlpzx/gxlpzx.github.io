<html>
<head><title>黄金书屋---思旧赋并序-向秀</title></head>
<BODY TEXT="#000000" BGCOLOR="#E4EBF1" LINK="#0000EE" VLINK="#551A8B" ALINK="#FF0000">
<CENTER><B><FONT COLOR="#FF6666"><FONT POINT-SIZE="16">思旧赋并序-向秀&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</FONT></FONT></B></CENTER>
<FONT SIZE=+1>
<pre>
(序)

    余与嵇康、吕安居至接近，其人并有不羁之才；然嵇志远而疏，吕心旷而放，其后各以
事见法。嵇博综技艺，于丝竹特妙。临当就命，顾视日影，索琴而弹之。余逝将西迈，经其
旧庐。于时日薄虞渊，寒冰凄然。邻人有吹笛者，发音寥亮。追思曩昔游宴之好，感音而
叹，故作赋云。

    将命适于远京兮，遂旋反而北徂。济黄河以泛舟兮，经山阳之旧居。瞻旷野之萧条兮，
息予驾乎城隅。践二子之遗迹兮，历穷巷之空庐。叹『黍离』之愍周兮，悲『麦秀』于殷
墟。惟古昔以怀今兮，心徘徊以踌躇。栋宇存而弗毁兮，形神逝其焉如！昔李斯之受罪兮，
叹黄犬而长吟。悼嵇生之永辞兮，寄余命于寸阴。听鸣笛之慷慨兮，妙声绝而复寻。停驾言
其将迈兮，遂援翰而写心！

    --向秀(约227-272)，字子期，河内怀(今河南武徙西南)人。魏晋竹林七贤之一。官至
黄门侍郎、散骑常侍。曾注『庄子』
</pre>
</font>
<center><A HREF="04.htm" tppabs="http://www.goldnets.com/gd/essays/tang-qian/04.htm"><span style="background-color: #E1DFF2">上一页</span></a>      　　<a href="library/goldbooknew/index.htm" tppabs="http://www.goldnets.com/"><span style="background-color: #E1DFF2">回首页</span></a>　　      <A HREF="06.htm" tppabs="http://www.goldnets.com/gd/essays/tang-qian/06.htm"><span style="background-color: #E1DFF2">下一页</span></a></center>
</body>
</html>
