<html>
<head><title>黄金书屋---《李斯谏逐客书》</title></head>
<BODY TEXT="#000000" BGCOLOR="#E4EBF1" LINK="#0000EE" VLINK="#551A8B" ALINK="#FF0000">
<CENTER><B><FONT COLOR="#FF6666"><FONT POINT-SIZE="16">《李斯谏逐客书》&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</FONT></FONT></B></CENTER>
<FONT SIZE=+1>
<pre>

    秦宗室大臣皆言秦王曰：“诸侯人来事秦者，大抵为其主游间於秦耳，请一切逐客。”
李斯议亦在逐中。

    斯乃上书曰：

    “臣闻吏议逐客，窃以为过矣！

    “昔穆公求士，西取由余於戎，东得百里奚於宛，迎蹇叔於宋，求丕豹、公孙支於晋，
此五子者，不产於秦，而穆公用之，并国二十，遂霸西戎。孝公用商鞅之法，移风易俗，民
以殷盛，国以富强，百姓乐用，诸侯亲服，获楚、魏之师，举地千里，至今治强。惠王用张
仪之计，拔三川之地，西并巴、蜀，北收上郡，南取汉中，包九夷，制鄢、郢，东据成皋之
险，割膏腴之壤，遂散六国之纵，使之西面事秦，功施到今。昭王得范雎，废穰侯，逐华
阳，强公室，杜私门，蚕食诸侯，使秦成帝业。此四君者，皆以客之功。由此观之，客何负
於秦哉！向使四君却客而不纳，疏士而不用，是使国无富利之实，而秦无强大之名也。

    “今陛下致昆山之玉，有随、和之宝，垂明月之珠，服太阿之剑，乘纤离之马，建翠凤
之旗，树灵鼍之鼓。此数宝者，秦不生一焉，而陛下悦之，何也？必秦国之所生而然後可，
则是夜光之璧不饰朝廷，犀象之器不为玩好，郑、卫之女不充後宫，而骏马抉提〖“抉提”
二字俱应为“马”旁〗不实外厩，江南金锡不为用，西蜀丹青不为采。所以饰後宫、充下
陈、娱心意、悦耳目者，必出於秦然後可，则是宛珠之簪、傅玑之珥、阿缟之衣、锦绣之饰
不进於前，而随俗雅化、佳冶窈窕赵女不立於侧也。夫击瓮叩缶、弹筝搏髀①而歌呼呜呜快
耳者，真秦之声也。郑、卫、桑间，韶虞、武象者，异国之乐也。今弃击瓮而就郑、卫，退
弹筝而取韶虞，若是者何也？快意当前，适观而已矣。今取人则不然，不问可否，不论曲
直，非秦者去，为客者逐。然则是所重者在乎色乐珠玉，而所轻者在乎人民也。此非所以跨
海内、制诸侯之术也。

    “臣闻地广者粟多，国大者人众，兵强则士勇。是以泰山不让土壤，故能成其大；河海
不择细流，故能就其深；王者不却众庶，故能明其德。是以地无四方，民无异国，四时充
美，鬼神降福，此五帝、三王之所以无敌也。今乃弃黔首②以资敌国，却宾客以业诸侯，使
天下之士，退而不敢向西，裹足不入秦，此所谓藉寇兵而赍盗粮者也。

    “夫物不产於秦，可宝者多；士不产於秦，而愿忠者众。今逐客以资敌国，损民以益
仇，内自虚而外树怨於诸侯，求国之无危，不可得也。”

    秦王乃除逐客之令，复李斯官。〖注释〗

    ①搏髀〖音“必”〗：拍着大腿打拍子。髀，大腿。

    ②黔首：秦时对百姓的称呼。黔，黑色。首，头。

</pre>
</font>
<center><A HREF="10.htm" tppabs="http://www.goldnets.com/gd/essays/tang-qian/10.htm"><span style="background-color: #E1DFF2">上一页</span></a>      　　<a href="library/goldbooknew/index.htm" tppabs="http://www.goldnets.com/"><span style="background-color: #E1DFF2">回首页</span></a>　　      <A HREF="12.htm" tppabs="http://www.goldnets.com/gd/essays/tang-qian/12.htm"><span style="background-color: #E1DFF2">下一页</span></a></center>
</body>
</html>
