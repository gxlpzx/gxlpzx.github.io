<html>
<head>
<title>西湖梦寻</title>
   <META HTTP-EQUIV="Content-Type" CONTENT="text/html; charset=utf-8">
<style>
#page {position:absolute; z-index:0; left:0px; top:0px}
.swy1 {font: 12pt/16pt "宋体"} 
.swy2 {font: 9pt/12pt "宋体"} 
</style>
</head>
<BODY BGCOLOR="#E4EBF1">
<span class="swy2">
<A HREF="index.html" tppabs="http://www.goldnets.com/gd/essays/qt/z/zhangdai/xihumengxun/index.html">西湖梦寻</A>(卷五)
</span>
<CENTER><B><FONT FACE="楷体_GB2312"><FONT COLOR="#FF6666"><FONT SIZE=5>火　德　庙</FONT></FONT></font></B></CENTER>
<center><HR WIDTH="85%"></CENTER>
<div align="center">
<table border="0">
  <tr>
    <td><pre><span class="swy1">　　火德祠在城隍庙右，内为道士精庐。北眺西冷，湖中胜概，尽作盆池小景。南北两
峰如研山在案，明圣二湖如水盂在几。窗棂门槔凡见湖者，皆为一幅图画。小则斗方，
长则单条，阔则横披，纵则手卷，移步换影。若遇韵人，自当解衣盘礴。画家所谓水墨
丹青，淡描浓抹，无所不有。昔人言“一粒粟中藏世界，半升铛里煮山川”，盖谓此也。
火居道士能为阳羡书生，则六桥三竺，皆是其鹅笼中物矣。
    张岱《火德祠》诗：
    中郎评看湖，登高不如下。千顷一湖光，缩为杯子大。
    余爱眼界宽，大地收隙罅。瓮牖与窗棂，到眼皆图画。
    渐入亦渐佳，长康食甘蔗。数笔倪云林，居然胜荆、夏。
    刻画非不工，淡远长声价。余爱道士庐，宁受中郎骂。
    ------------------
　　<a href="library/goldbooknew/index.htm" tppabs="http://www.goldnets.com/">黄金书屋</a> 扫描校对
    转载请保留，谢谢！
</span></pre>
 </td>
  </tr>
</table>
</center>
</div>
<hr color="#EE9B73" size="1">
<center><A HREF="067.htm" tppabs="http://www.goldnets.com/gd/essays/qt/z/zhangdai/xihumengxun/067.htm"><span style="background-color: #E1DFF2">上一页</span></a>　　<a href="library/goldbooknew/index.htm" tppabs="http://www.goldnets.com/"><span style="background-color: #E1DFF2">回首页</span></a>　　<A HREF="069.htm" tppabs="http://www.goldnets.com/gd/essays/qt/z/zhangdai/xihumengxun/069.htm"><span style="background-color: #E1DFF2">下一页</span></a></center>
</body>
</html>
