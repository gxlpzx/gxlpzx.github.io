<html>
<head>
<title>西湖梦寻</title>
   <META HTTP-EQUIV="Content-Type" CONTENT="text/html; charset=utf-8">
<style>
#page {position:absolute; z-index:0; left:0px; top:0px}
.swy1 {font: 12pt/16pt "宋体"} 
.swy2 {font: 9pt/12pt "宋体"} 
</style>
</head>
<BODY BGCOLOR="#E4EBF1">
<span class="swy2">
<A HREF="index.html" tppabs="http://www.goldnets.com/gd/essays/qt/z/zhangdai/xihumengxun/index.html">西湖梦寻</A>(卷五)
</span>
<CENTER><B><FONT FACE="楷体_GB2312"><FONT COLOR="#FF6666"><FONT SIZE=5>胜　果　寺</FONT></FONT></font></B></CENTER>
<center><HR WIDTH="85%"></CENTER>
<div align="center">
<table border="0">
  <tr>
    <td><pre><span class="swy1">　　胜果寺，唐乾宁间，无着禅师建。其地松径盘纡，涧淙潺灂。罗刹石在其前，凤凰
山列其后，江景之胜无过此。出南塔而上，即其地也。宋熙宁间，在寺僧清顺住此。顺
约介寡交，无大故不入城市。士夫有以米粟馈者，受不过数斗，盎贮几上，日取二三合
啖之，蔬笋之供，恒缺乏也。一日，东坡至胜果，见壁间有小诗云：“竹暗不通日，泉
声落如雨。春风自有期，桃李乱深坞。”问谁所作，或以清顺对。东坡即与接谈，声名
顿起。
    僧圆净《胜果寺》诗：
    深林容鸟道，古洞隐春萝。天迥闻潮早，江空得月多。
    冰霜丛草木，舟楫玩风波。岩下幽栖处，时闻白石歌。
    僧处默《胜果寺》诗：
    路自中峰上，盘回出薜萝。到江吴地尽，隔岸越山多。古木丛青蔼，遥天浸白波。
下方城郭近，钟磬杂笙歌。
    ------------------
　　<a href="library/goldbooknew/index.htm" tppabs="http://www.goldnets.com/">黄金书屋</a> 扫描校对
    转载请保留，谢谢！
</span></pre>
 </td>
  </tr>
</table>
</center>
</div>
<hr color="#EE9B73" size="1">
<center><A HREF="060.htm" tppabs="http://www.goldnets.com/gd/essays/qt/z/zhangdai/xihumengxun/060.htm"><span style="background-color: #E1DFF2">上一页</span></a>　　<a href="library/goldbooknew/index.htm" tppabs="http://www.goldnets.com/"><span style="background-color: #E1DFF2">回首页</span></a>　　<A HREF="062.htm" tppabs="http://www.goldnets.com/gd/essays/qt/z/zhangdai/xihumengxun/062.htm"><span style="background-color: #E1DFF2">下一页</span></a></center>
</body>
</html>
