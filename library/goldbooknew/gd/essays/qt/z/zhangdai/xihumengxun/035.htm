<html>
<head>
<title>西湖梦寻</title>
   <META HTTP-EQUIV="Content-Type" CONTENT="text/html; charset=utf-8">
<style>
#page {position:absolute; z-index:0; left:0px; top:0px}
.swy1 {font: 12pt/16pt "宋体"} 
.swy2 {font: 9pt/12pt "宋体"} 
</style>
</head>
<BODY BGCOLOR="#E4EBF1">
<span class="swy2">
<A HREF="index.html" tppabs="http://www.goldnets.com/gd/essays/qt/z/zhangdai/xihumengxun/index.html">西湖梦寻</A>(卷三)
</span>
<CENTER><B><FONT FACE="楷体_GB2312"><FONT COLOR="#FF6666"><FONT SIZE=5>苏　公　堤</FONT></FONT></font></B></CENTER>
<center><HR WIDTH="85%"></CENTER>
<div align="center">
<table border="0">
  <tr>
    <td><pre><span class="swy1">　　杭州有西湖，颍上亦有西湖，皆为名胜，而东坡连守二郡。其初得颍，颍人曰：
“内翰只消游湖中，便可以了公事。”
    秦太虚因作一绝云：“十里荷花菡萏初，我公身至有西湖。欲将公事湖中了，见说
官闲事亦无。”后东坡到颍，有谢执政启云：“入参两禁，每玷北扉之荣；出典二帮，
迭为西湖之长。”
    故其在杭，请浚西湖，聚葑泥，筑长堤，自南之北，横截湖中，遂名苏公堤。夹植
桃柳，中为六桥。南渡之后，鼓吹楼船，颇极华丽。后以湖水漱啮，堤渐凌夷。入明，
成化以前，里湖尽为民业，六桥水流如线。正德三年，郡守杨孟瑛辟之，西抵北新堤为
界，增益苏堤，高二丈，阔五丈三尺，增建里湖六桥，列种万柳，顿复旧观。久之，柳
败而稀，堤亦就圮。
    嘉靖十二年，县令王釴令犯罪轻者种桃柳为赎，红紫灿烂，错杂如锦。后以兵火，
砍伐殆尽。万历二年，盐运使朱炳如复植杨柳，又复灿然。迨至崇祯初年，堤上树皆合
抱。太守刘梦谦与士夫陈生甫辈时至。二月，作胜会于苏堤。城中括羊角灯、纱灯几万
盏，遍挂桃柳树上，下以红毡铺地，冶童名妓，纵饮高歌。夜来万蜡齐烧，光明如昼。
湖中遥望堤上万蜡，湖影倍之。萧管笙歌，沉沉昧旦。传之京师，太守镌级。
    因想东坡守杭之日，春时每遇休暇，必约客湖上，早食于山水佳处。饭毕，每客一
舟，令队长一人，各领数妓，任其所之。晡后鸣锣集之，复会望湖亭或竹阁，极欢而罢。
至一、二鼓，夜市犹未散，列烛以归。城中士女夹道云集而观之。此真旷古风流，熙世
乐事，不可复追也已。
    张京元《苏堤小记》：
    苏堤度六桥，堤两旁尽种桃柳，萧萧摇落。想二三月，柳叶桃花，游人阗塞，不若
此时之为清胜。
    李流芳《题两峰罢雾图》：
    三桥龙王堂，望西湖诸山，颇尽其胜。烟林雾障，映带层叠；淡描浓抹，顷刻百态。
非董、巨妙笔，不足以发其气韵。余在小筑时，呼小舟桨至堤上，纵步看山，领略最多。
然动笔便不似甚矣，气韵之难言也。予友程孟旸《湖上题画》诗云：“风堤露塔欲分明，
阁雨萦阴两未成。我试画君团扇上，船窗含墨信风行。”此景此诗，此人此画，俱属可
想。癸丑八月清晖阁题。
    苏轼《筑堤》诗：
    六桥横截天汉上，北山始与南屏通。
    忽惊二十五万丈，老葑席卷苍烟空。
    昔日珠楼拥翠钿，女墙犹在草芊芊。
    东风第六桥边柳，不见黄鹂见杜鹃。
    又诗：
    惠勤、惠思皆居孤山。苏子倅郡，以腊日访之，作诗云：
    天欲雪时云满湖，楼台明灭山有无。
    水清石出鱼可数，林深无人鸟相呼。
    腊月不归对妻孥，名寻道人实自娱。
    道人之居在何许，宝云山前路盘纡。
    孤山孤绝谁肯庐，道人有道山不孤。
    纸窗竹屋深自暖，拥褐坐睡依团蒲。
    天寒路远愁仆夫，整驾催归及未晡。
    出山回望云水合，但见野鹤盘浮屠。
    兹游淡泊欢有余，到家恍如梦蘧蘧。
    作诗火急追亡逋，清景一失后难摹。
    王世贞《泛湖度六桥堤》诗：
    拂幰莺啼出谷频，长堤夭矫跨苍旻。
    六桥天阔争虹影，五马飆开散曲尘。
    碧水乍摇如转盼，青山初沐竞舒颦。
    莫轻杨柳无情思，谁是风流白舍人？
    李鉴龙《西湖》诗：
    花柳曾闻暗六桥，近来游舫甚萧条。
    折残画阁堤边失，倒入山光波上摇。
    秋水湖心眸一点，夜潭塔影黛双描。
    兰亭感慨今移此，痴对雷峰话寂寥。
    ------------------
　　<a href="library/goldbooknew/index.htm" tppabs="http://www.goldnets.com/">黄金书屋</a> 扫描校对
    转载请保留，谢谢！
</span></pre>
 </td>
  </tr>
</table>
</center>
</div>
<hr color="#EE9B73" size="1">
<center><A HREF="034.htm" tppabs="http://www.goldnets.com/gd/essays/qt/z/zhangdai/xihumengxun/034.htm"><span style="background-color: #E1DFF2">上一页</span></a>　　<a href="library/goldbooknew/index.htm" tppabs="http://www.goldnets.com/"><span style="background-color: #E1DFF2">回首页</span></a>　　<A HREF="036.htm" tppabs="http://www.goldnets.com/gd/essays/qt/z/zhangdai/xihumengxun/036.htm"><span style="background-color: #E1DFF2">下一页</span></a></center>
</body>
</html>
