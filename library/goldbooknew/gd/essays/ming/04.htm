<html>
<head><title>黄金书屋---　　　　　　叙陈正甫会心集</title></head>
<BODY TEXT="#000000" BGCOLOR="#E4EBF1" LINK="#0000EE" VLINK="#551A8B" ALINK="#FF0000">
<CENTER><B><FONT COLOR="#FF6666"><FONT POINT-SIZE="16">　　　　　　叙陈正甫会心集&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</FONT></FONT></B></CENTER>
<FONT SIZE=+1>
<pre>

    　　　　　　　　　　　·（明）袁宏道·

    　　世人所难得者唯趣。趣如山上之色，水中之味，花中之光，女中之态，
    虽善说者不能一语，唯会心者知之。今之人，慕趣之名，求趣之似，于是有
    辨说书画，涉猎古董，以为清；寄意玄虚，脱迹尘纷，以为远。又其下，则
    有如苏州之烧香煮茶者。此等皆趣之皮毛，何关神情！夫趣得之自然者深，
    得之学问者浅。当其为童子也，不知有趣，然无往而非趣也。面无端容，目
    无定睛；口喃喃而欲语，足跳跃而不定；人生之至乐，真无逾于此时者。孟
    子所谓不失赤子，老子所谓能婴儿，盖指此也，趣之正等正觉最上乘也。山
    林之人，无拘无缚，得自在度日，故虽不求趣而趣近之。愚不肖之近趣也，
    以无品也。品愈卑，故所求愈下。或为酒肉，或然声伎；率心而行，无所忌
    惮，自以为绝望于世，故举世非笑之不顾也，此又一趣也。迨夫年渐长，官
    渐高，品渐大，有身如梏，有心如棘，毛孔骨节，俱为闻见知识所缚，入理
    愈深，然其去趣愈远矣。余友陈正甫，深于趣者也，故所述《会心集》若干
    人，趣居其多。不然，虽介若伯夷，高若严光，不录也。噫！孰谓有品如君，
    官如君，年之壮如君，而能知趣如此者哉！
</pre>
</font>
<center><A HREF="03.htm" tppabs="http://www.goldnets.com/gd/essays/ming/03.htm"><span style="background-color: #E1DFF2">上一页</span></a>      　　<a href="library/goldbooknew/index.htm" tppabs="http://www.goldnets.com/"><span style="background-color: #E1DFF2">回首页</span></a>　　      <A HREF="05.htm" tppabs="http://www.goldnets.com/gd/essays/ming/05.htm"><span style="background-color: #E1DFF2">下一页</span></a></center>
</body>
</html>
