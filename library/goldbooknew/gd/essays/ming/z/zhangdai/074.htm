<html>
<head>
<title>陶庵梦忆</title>
   <META HTTP-EQUIV="Content-Type" CONTENT="text/html; charset=utf-8">
<style>
#page {position:absolute; z-index:0; left:0px; top:0px}
.swy1 {font: 12pt/16pt "宋体"} 
.swy2 {font: 9pt/12pt "宋体"} 
</style>
</head>
<BODY BGCOLOR="#E4EBF1">
<span class="swy2">
<A HREF="index.html" tppabs="http://www.goldnets.com/gd/essays/ming/z/zhangdai/index.html">陶庵梦忆</A>(卷五)
</span>
<CENTER><B><FONT FACE="楷体_GB2312"><FONT COLOR="#FF6666"><FONT SIZE=5>刘晖吉女戏</FONT></FONT></font></B></CENTER>
<center><HR WIDTH="85%"></CENTER>
<div align="center">
<table border="0">
  <tr>
    <td><pre><span class="swy1">　　女戏以妖冶恕，以啴缓恕，以态度恕，故女戏者全乎其为恕也。若刘晖吉则异是。
刘晖吉奇情幻想，欲补从来梨园之缺陷。如《唐明皇游月宫》，叶法善作，场上一时黑
魆地暗，手起剑落，霹雳一声，黑幔忽收，露出一月，其圆如规，四下以羊角染五色云
气，中坐常仪，桂树吴刚，白兔捣药。轻纱幔之，内燃“赛月明”数株，光焰青黎，色
如初曙，撒布成梁，遂蹑月窟，境界神奇，忘其为戏也。其他如舞灯，十数人手携一灯，
忽隐忽现，怪幻百出，匪夷所思，令唐明皇见之，亦必目睁口开，谓氍毹场中那得如许
光怪耶！彭天锡向余道：“女戏至刘晖吉，何必男子！何必彭大！”天锡曲中南、董，
绝少许可，而独心折晖吉家姬，其所鉴赏，定不草草。


    ----------------
　　<a href="library/goldbooknew/index.htm" tppabs="http://www.goldnets.com/">黄金书屋</a> 扫描校对
</span></pre>
 </td>
  </tr>
</table>
</center>
</div>
<hr color="#EE9B73" size="1">
<center><A HREF="073.htm" tppabs="http://www.goldnets.com/gd/essays/ming/z/zhangdai/073.htm"><span style="background-color: #E1DFF2">上一页</span></a>　　<a href="library/goldbooknew/index.htm" tppabs="http://www.goldnets.com/"><span style="background-color: #E1DFF2">回首页</span></a>　　<A HREF="075.htm" tppabs="http://www.goldnets.com/gd/essays/ming/z/zhangdai/075.htm"><span style="background-color: #E1DFF2">下一页</span></a></center>
</body>
</html>
