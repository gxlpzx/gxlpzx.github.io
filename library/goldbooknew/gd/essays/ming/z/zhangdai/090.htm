<html>
<head>
<title>陶庵梦忆</title>
   <META HTTP-EQUIV="Content-Type" CONTENT="text/html; charset=utf-8">
<style>
#page {position:absolute; z-index:0; left:0px; top:0px}
.swy1 {font: 12pt/16pt "宋体"} 
.swy2 {font: 9pt/12pt "宋体"} 
</style>
</head>
<BODY BGCOLOR="#E4EBF1">
<span class="swy2">
<A HREF="index.html" tppabs="http://www.goldnets.com/gd/essays/ming/z/zhangdai/index.html">陶庵梦忆</A>(卷六)
</span>
<CENTER><B><FONT FACE="楷体_GB2312"><FONT COLOR="#FF6666"><FONT SIZE=5>菊　海</FONT></FONT></font></B></CENTER>
<center><HR WIDTH="85%"></CENTER>
<div align="center">
<table border="0">
  <tr>
    <td><pre><span class="swy1">　　兖州张氏期余看菊，去城五里。余至其园，尽其所为园者而折旋之，又尽其所不尽
为园者而周旋之，绝不见一菊，异之。移时，主人导至一苍莽空地，有苇厂三间，肃余
入，遍观之，不敢以菊言，真菊海也。厂三面，砌坛三层，以菊之高下高下之。花大如
瓷瓯，无不球，无不甲，无不金银荷花瓣，色鲜艳，异凡本，而翠叶层层，无一早脱者。
此是天道，是土力，是人工，缺一不可焉。兖州缙绅家风气袭王府，赏菊之日，其桌，
其炕、其灯、其炉、其盘、其盒、其盆盎、其肴器、其杯盘大觥、其壶、其帏、其褥、
其酒、其面食、其衣服花样，无不菊者。夜烧烛照之，蒸蒸烘染，较日色更浮出数层。
席散，撤苇帘以受繁露。


    ----------------
　　<a href="library/goldbooknew/index.htm" tppabs="http://www.goldnets.com/">黄金书屋</a> 扫描校对
</span></pre>
 </td>
  </tr>
</table>
</center>
</div>
<hr color="#EE9B73" size="1">
<center><A HREF="089.htm" tppabs="http://www.goldnets.com/gd/essays/ming/z/zhangdai/089.htm"><span style="background-color: #E1DFF2">上一页</span></a>　　<a href="library/goldbooknew/index.htm" tppabs="http://www.goldnets.com/"><span style="background-color: #E1DFF2">回首页</span></a>　　<A HREF="091.htm" tppabs="http://www.goldnets.com/gd/essays/ming/z/zhangdai/091.htm"><span style="background-color: #E1DFF2">下一页</span></a></center>
</body>
</html>
