<html>
<head>
<title>陶庵梦忆</title>
   <META HTTP-EQUIV="Content-Type" CONTENT="text/html; charset=utf-8">
<style>
#page {position:absolute; z-index:0; left:0px; top:0px}
.swy1 {font: 12pt/16pt "宋体"} 
.swy2 {font: 9pt/12pt "宋体"} 
</style>
</head>
<BODY BGCOLOR="#E4EBF1">
<span class="swy2">
<A HREF="index.html" tppabs="http://www.goldnets.com/gd/essays/ming/z/zhangdai/index.html">陶庵梦忆</A>(卷五)
</span>
<CENTER><B><FONT FACE="楷体_GB2312"><FONT COLOR="#FF6666"><FONT SIZE=5>柳敬亭说书</FONT></FONT></font></B></CENTER>
<center><HR WIDTH="85%"></CENTER>
<div align="center">
<table border="0">
  <tr>
    <td><pre><span class="swy1">　　南京柳麻子，黧黑，满面疤槃，悠悠忽忽，土木形骸，善说书。一日说书一回，定
价一两。十日前先送书帕下定，常不得空。南京一时有两行情人：王月生、柳麻子是也。
余听其说《景阳冈武松打虎》白文，与本传大异。其描写刻画，微入毫发，然又找截干
净，并不唠叨。勃夬声如巨钟，说至筋节处，叱咤叫喊，汹汹崩屋。武松到店沽酒，店
内无人，謈地一吼，店中空缸空甓皆瓮瓮有声。闲中着色，细微至此。主人必屏息静坐，
倾耳听之，彼方掉舌。稍见下人呫哔耳语，听者欠伸有倦色，辄不言，故不得强。每至
丙夜，拭桌剪灯，素瓷静递，款款言之，其疾徐轻重，吞吐抑扬，入情入理，入筋入骨，
摘世上说书之耳而使之谛听，不怕其不齚舌死也。柳麻子貌奇丑，然其口角波俏，眼目
流利，衣服恬静，直与王月生同其婉娈，故其行情正等。


    ----------------
　　<a href="library/goldbooknew/index.htm" tppabs="http://www.goldnets.com/">黄金书屋</a> 扫描校对
</span></pre>
 </td>
  </tr>
</table>
</center>
</div>
<hr color="#EE9B73" size="1">
<center><A HREF="066.htm" tppabs="http://www.goldnets.com/gd/essays/ming/z/zhangdai/066.htm"><span style="background-color: #E1DFF2">上一页</span></a>　　<a href="library/goldbooknew/index.htm" tppabs="http://www.goldnets.com/"><span style="background-color: #E1DFF2">回首页</span></a>　　<A HREF="068.htm" tppabs="http://www.goldnets.com/gd/essays/ming/z/zhangdai/068.htm"><span style="background-color: #E1DFF2">下一页</span></a></center>
</body>
</html>
