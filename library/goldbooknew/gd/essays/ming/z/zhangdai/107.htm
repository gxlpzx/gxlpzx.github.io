<html>
<head>
<title>陶庵梦忆</title>
   <META HTTP-EQUIV="Content-Type" CONTENT="text/html; charset=utf-8">
<style>
#page {position:absolute; z-index:0; left:0px; top:0px}
.swy1 {font: 12pt/16pt "宋体"} 
.swy2 {font: 9pt/12pt "宋体"} 
</style>
</head>
<BODY BGCOLOR="#E4EBF1">
<span class="swy2">
<A HREF="index.html" tppabs="http://www.goldnets.com/gd/essays/ming/z/zhangdai/index.html">陶庵梦忆</A>(卷七)
</span>
<CENTER><B><FONT FACE="楷体_GB2312"><FONT COLOR="#FF6666"><FONT SIZE=5>阿育王寺舍利</FONT></FONT></font></B></CENTER>
<center><HR WIDTH="85%"></CENTER>
<div align="center">
<table border="0">
  <tr>
    <td><pre><span class="swy1">　　阿育王寺，梵宇深静，阶前老松八九棵，森罗有古色。殿隔山门远，烟光树樾，摄
入山门，望空视明，冰凉晶沁。右旋至方丈门外，有娑罗二株，高插霄汉。便殿供旃檀
佛，中储一铜塔，铜色甚古，万历间慈圣皇太后所赐，藏舍利子塔也。舍利子常放光，
琉璃五彩，百道迸裂，出塔缝中，岁三四见。凡人瞻礼舍利，随人因缘现诸色相。如墨
墨无所见者，是人必死。昔湛和尚至寺，亦不见舍利，而是年死。屡有验。
    次早，日光初曙，僧导余礼佛，开铜塔，一紫檀佛龛供一小塔，如笔筒，六角，非
木非楮，非皮非漆，上下皲定，四围镂刻花楞梵字。舍利子悬塔顶，下垂摇摇不定，人
透眼光入楞内，复目氐眼上视舍利，辨其形状。余初见三珠连络如牟尼串，煜煜有光。
余复下顶礼，求见形相，再视之，见一白衣观音小像，眉目分明，鬋鬘皆见。秦一生反
复视之，讫无所见，一生遑邃，面发赤，出涕而去。一生果以是年八月死，奇验若此。


    ----------------
　　<a href="library/goldbooknew/index.htm" tppabs="http://www.goldnets.com/">黄金书屋</a> 扫描校对
</span></pre>
 </td>
  </tr>
</table>
</center>
</div>
<hr color="#EE9B73" size="1">
<center><A HREF="106.htm" tppabs="http://www.goldnets.com/gd/essays/ming/z/zhangdai/106.htm"><span style="background-color: #E1DFF2">上一页</span></a>　　<a href="library/goldbooknew/index.htm" tppabs="http://www.goldnets.com/"><span style="background-color: #E1DFF2">回首页</span></a>　　<A HREF="108.htm" tppabs="http://www.goldnets.com/gd/essays/ming/z/zhangdai/108.htm"><span style="background-color: #E1DFF2">下一页</span></a></center>
</body>
</html>
