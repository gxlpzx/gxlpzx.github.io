<html>
<head>
<title>陶庵梦忆</title>
   <META HTTP-EQUIV="Content-Type" CONTENT="text/html; charset=utf-8">
<style>
#page {position:absolute; z-index:0; left:0px; top:0px}
.swy1 {font: 12pt/16pt "宋体"} 
.swy2 {font: 9pt/12pt "宋体"} 
</style>
</head>
<BODY BGCOLOR="#E4EBF1">
<span class="swy2">
<A HREF="index.html" tppabs="http://www.goldnets.com/gd/essays/ming/z/zhangdai/index.html">陶庵梦忆</A>(卷五)
</span>
<CENTER><B><FONT FACE="楷体_GB2312"><FONT COLOR="#FF6666"><FONT SIZE=5>炉　峰　月</FONT></FONT></font></B></CENTER>
<center><HR WIDTH="85%"></CENTER>
<div align="center">
<table border="0">
  <tr>
    <td><pre><span class="swy1">　　炉峰绝顶，复岫回峦，斗耸相乱，千丈岩陬牙横梧，两石不相接者丈许，俯身下视，
足震慑不得前。王文成少年曾趵而过，人服其胆。余叔尔蕴以毡裹体，缒而下，余挟二
樵子，从壑底摉而上，可谓痴绝。丁卯四月，余读书天瓦庵，午后同二三友人绝顶，看
落照。一友曰：“少需之，俟月出去。
    胜期难再得，纵遇虎，亦命也。且虎亦有道，夜则下山觅豚犬食耳，渠上山亦看月
耶？”语亦有理。四人踞坐金简石上。
    是日，月正望，日没月出，山中草木都发光怪，悄然生恐。月白路明，相与策杖而
下。行未数武，半山嘄呼，乃余苍头同山僧七八人，持火燎、靿刀、木棍，疑余辈遇虎
失路，缘山叫喊耳。余接声应，奔而上，扶掖下之。次日，山背有人言：
    “昨晚更定，有火燎数十把，大盗百余人，过张公岭，不知出何地？”吾辈匿笑不
之语。谢灵运开山临澥，从者数百人，太守王琇惊駴，谓是山贼，及知为灵运，乃安。
吾辈是夜不以山贼缚献太守，亦幸矣。


    ----------------
　　<a href="library/goldbooknew/index.htm" tppabs="http://www.goldnets.com/">黄金书屋</a> 扫描校对
</span></pre>
 </td>
  </tr>
</table>
</center>
</div>
<hr color="#EE9B73" size="1">
<center><A HREF="064.htm" tppabs="http://www.goldnets.com/gd/essays/ming/z/zhangdai/064.htm"><span style="background-color: #E1DFF2">上一页</span></a>　　<a href="library/goldbooknew/index.htm" tppabs="http://www.goldnets.com/"><span style="background-color: #E1DFF2">回首页</span></a>　　<A HREF="066.htm" tppabs="http://www.goldnets.com/gd/essays/ming/z/zhangdai/066.htm"><span style="background-color: #E1DFF2">下一页</span></a></center>
</body>
</html>
