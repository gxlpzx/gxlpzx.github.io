<html>
<head>
<title>陶庵梦忆</title>
   <META HTTP-EQUIV="Content-Type" CONTENT="text/html; charset=utf-8">
<style>
#page {position:absolute; z-index:0; left:0px; top:0px}
.swy1 {font: 12pt/16pt "宋体"} 
.swy2 {font: 9pt/12pt "宋体"} 
</style>
</head>
<BODY BGCOLOR="#E4EBF1">
<span class="swy2">
<A HREF="index.html" tppabs="http://www.goldnets.com/gd/essays/ming/z/zhangdai/index.html">陶庵梦忆</A>(卷七)
</span>
<CENTER><B><FONT FACE="楷体_GB2312"><FONT COLOR="#FF6666"><FONT SIZE=5>过　剑　门</FONT></FONT></font></B></CENTER>
<center><HR WIDTH="85%"></CENTER>
<div align="center">
<table border="0">
  <tr>
    <td><pre><span class="swy1">　　南曲中妓，以串戏为韵事，性命以之。杨元、杨能、顾眉生、李十、董白以戏名，
属姚简叔期余观剧。傒僮下午唱《西楼》，夜则自串。傒僮为兴化大班，余旧伶马小卿、
陆子云在焉，加意唱七出，戏至更定，曲中大咤异。杨元走鬼房问小卿曰：“今日戏，
气色大异，何也？”小卿曰：“坐上坐者余主人。主人精赏鉴，延师课戏，童手指千，
傒僮到其家谓‘过剑门’，焉敢草草！”杨元始来物色余。《西楼》不及完，串《教子》。
顾眉生：周羽，杨元：周娘子，杨能：周瑞隆。杨元胆怯肤栗，不能出声，眼眼相觑，
渠欲讨好不能，余欲献媚不得，持久之，伺便喝采一二，杨元始放胆，戏亦遂发。嗣后
曲中戏，必以余为导师，余不至，虽夜分不开台也。以余而长声价，以余长声价之人、
而后长余声价者，多有之。


    ----------------
　　<a href="library/goldbooknew/index.htm" tppabs="http://www.goldnets.com/">黄金书屋</a> 扫描校对
</span></pre>
 </td>
  </tr>
</table>
</center>
</div>
<hr color="#EE9B73" size="1">
<center><A HREF="107.htm" tppabs="http://www.goldnets.com/gd/essays/ming/z/zhangdai/107.htm"><span style="background-color: #E1DFF2">上一页</span></a>　　<a href="library/goldbooknew/index.htm" tppabs="http://www.goldnets.com/"><span style="background-color: #E1DFF2">回首页</span></a>　　<A HREF="109.htm" tppabs="http://www.goldnets.com/gd/essays/ming/z/zhangdai/109.htm"><span style="background-color: #E1DFF2">下一页</span></a></center>
</body>
</html>
