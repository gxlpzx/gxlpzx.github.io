<html>
<head><title>黄金书屋---借竹楼记</title></head>
<BODY TEXT="#000000" BGCOLOR="#E4EBF1" LINK="#0000EE" VLINK="#551A8B" ALINK="#FF0000">
<CENTER><B><FONT COLOR="#FF6666"><FONT POINT-SIZE="16">借竹楼记&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</FONT></FONT></B></CENTER>
<FONT SIZE=+1>
<pre>

    （明）徐渭

    龙山子既结楼于宅东北，稍并其邻之竹，以著书乐道，集交游燕笑于其中，而自题曰
“借竹楼”。方蝉子往问之，龙山子曰：“始吾先大夫之卜居于此也，则买邻之地而宅之；
今吾不能也，则借邻之竹而楼之。如是而已。”方蝉子起而四顾，指以问曰：“如吾子之所
为借者，特是邻之竹乎？非欤？”曰：“然。”“然则是邻之竹之外何物乎？”曰：“他邻
之竹也。”“他邻之竹之外又何物乎？”曰：“会稽之山，远出于南，而迤于东也。”“山
之外又何物乎？”曰：“云天之所覆也。”方蝉子默然良久。龙山子固启之，方蝉子曰：
“子见是邻之竹，而乐欲有之而不得也，故以借乎？非欤？”曰：“然。”“然则见他邻之
竹而乐，亦借也；见莫非邻之竹而乐，亦借也；又远见会稽之山与云天之所覆而乐，亦莫非
借也。而独于是邻之竹，使吾子见云天而乐，弗借也；山而乐，弗借也；则近而见莫非以之
竹而乐，宜亦弗借也，而又胡独于是邻之竹？且诚如吾子之所云，假而进吾子之居于是邻之
东，以次而极于云天焉，则吾子之所乐而借者，能不以次而东之，而其所不借者，不反在于
是邻乎？又假而退吾子之居于云天之西，以次而极于是邻，则吾子之所乐而借者，能不以次
而西之，而所其所不借者，不反在于云天乎？而吾子之所为借者，将何居乎？”龙山子矍然
曰：“吾知之矣。吾能忘情于远，而不能忘情于近，非真忘情也，物远近也。凡逐逐然于其
可致，而飘飘然于其不可致，以自谓能忘者，举天下之物皆若是矣。非子则吾几不免于敝。
请子易吾之题，以广吾之志，何如？”方蝉子曰：“胡以易为？乃所谓借者，固亦有之也。
其心虚以直，其行清以逸，其文章铿然而有节，则子之所借于竹也，而子固不知也！其本错
以固，其势昂以耸，其流风潇然而不冗，则竹之所借于子也，而竹固不知也！而何不可之
有？”龙山子仰而思，俯而释，使方蝉子书其题，而记是语焉。
</pre>
</font>
<center><A HREF="06.htm" tppabs="http://www.goldnets.com/gd/essays/ming/06.htm"><span style="background-color: #E1DFF2">上一页</span></a>      　　<a href="library/goldbooknew/index.htm" tppabs="http://www.goldnets.com/"><span style="background-color: #E1DFF2">回首页</span></a>　　      <A HREF="08.htm" tppabs="http://www.goldnets.com/gd/essays/ming/08.htm"><span style="background-color: #E1DFF2">下一页</span></a></center>
</body>
</html>
