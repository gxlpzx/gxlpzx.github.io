<html>
<head>
<title>断鸿零雁记</title>
   <META HTTP-EQUIV="Content-Type" CONTENT="text/html; charset=utf-8">
<style>
#page {position:absolute; z-index:0; left:0px; top:0px}
.swy1 {font: 12pt/16pt "宋体"} 
.swy2 {font: 9pt/12pt "宋体"} 
a {text-decoration:none}
</style>
</head>
<BODY BGCOLOR="#E4EBF1">
<span class="swy2">
<A HREF="index.html" tppabs="http://www.goldnets.com/gd/novels/s/sumanshu/duanhong/index.html">断鸿零雁记</A>
</span>
<CENTER><B><FONT FACE="楷体_GB2312"><FONT COLOR="#FF6666"><FONT SIZE=5>第十六章</FONT></FONT></font></B></CENTER>
<center><HR WIDTH="85%"></CENTER>
<div align="center">
<table border="0">
  <tr>
    <td><pre><span class="swy1">    余胸震震然，知彼美言中之骨也。余正怔忡间，转身稍离静子所立处，故作漫声指
海面而言曰：“吾姊试谛望海心黑影，似是鱼舸经此，然耶？否耶？”
    静子垂头弗余答。少选，复步近余胸前，双波略注余面。
    余在月色溟濛之下，凝神静观其脸，横云斜月，殊胜端丽。此际万籁都寂，余心不
自镇；既而昂首瞩天，则又乌云弥布，只余残星数点，空摇明灭。余不觉自语曰：“吁！
此非人间世耶？
    今夕吾何为置身如是景域中也？”
    余言甫竟，似有一缕吴绵，轻温而贴余掌。视之，则静子一手牵余，一手扶彼枯石
而坐。余即立其膝畔，而不可自脱也。久之，静子发清响之音，如怨如诉曰：“我且问
三郎，先是姨母，曾否有言关白三郎乎？”
    余此际神经已无所主，几于膝摇而牙齿相击，垂头不敢睇视，心中默念，情网已张，
插翼难飞，此其时矣。
    但闻静子连复同曰：“三郎乎，果阿姨作何语？三郎宁勿审于世情者，抑三郎心知
之，故弗背言？何见弃之深耶？余日来见三郎愀然不欢，因亦不能无渎问耳。”
    余乃力制惊悸之状，嗫嚅言曰：“阿娘向无言说，虽有，亦已依稀不可省记。”
    余言甫发，忽觉静子筋脉跃动，骤松其柔荑之掌。余知其心固中吾言而愕然耳。余
正思言以他事，忽尔悲风自海面吹来，乃至山岭，出林薄而去。余方凝伫间，静子四顾
皇然，即襟间出一温香罗帕，填余掌中，立而言曰：“三郎，珍重。
    此中有绣角梨花笺，吾婴年随阿母挑绣而成，谨以奉赠，聊报今晨杰作。君其纳之。
此闲花草，宁足云贡？三郎其亦知吾心耳！”
    余乍闻是语，无以为计。自念拒之于心良弗忍；受之则睹物思人，宁可力行正照，
直证无生耶？余反复思维，不知所可。静子故欲有言，余陡闻阴风怒号，声振十方，巨
浪触石，惨然如破军之声。静子自将笺帕袭之，谨纳余胸间。既讫，遽握余臂，以腮熨
之，嘤嘤欲泣曰：“三郎受此勿戚，愿苍苍者祐吾三郎无恙。今吾两人同归，朝母氏也。”
余呆立无言，惟觉胸间趯趯而跃。静子娇不自胜，搀余徐行。及抵斋中，稍觉清爽，然
心绪纷乱，废弃一切。此夜今时，因悟使不析吾五漏之躯，以还父母，又那能越此情关，
离诸忧怖耶？


    ------------------
    一鸣扫描，雪儿校对
</span></pre>
 </td>
  </tr>
</table>
</center>
</div>
<hr color="#EE9B73" size="1">
<center><a href="015.htm" tppabs="http://www.goldnets.com/gd/novels/s/sumanshu/duanhong/015.htm"><span style="background-color: #E1DFF2">上一页</span></a>　<a href="library/goldbooknew/index.htm" tppabs="http://www.goldnets.com/"><span style="background-color: #E1Dff2">回首页</span></a>　<a href="017.htm" tppabs="http://www.goldnets.com/gd/novels/s/sumanshu/duanhong/017.htm"><span style="background-color: #E1DFF2">下一页</span></a></center>
</body>
</html>
