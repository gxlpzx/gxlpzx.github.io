<html>
<head>
<title>断鸿零雁记</title>
   <META HTTP-EQUIV="Content-Type" CONTENT="text/html; charset=utf-8">
<style>
#page {position:absolute; z-index:0; left:0px; top:0px}
.swy1 {font: 12pt/16pt "宋体"} 
.swy2 {font: 9pt/12pt "宋体"} 
a {text-decoration:none}
</style>
</head>
<BODY BGCOLOR="#E4EBF1">
<span class="swy2">
<A HREF="index.html" tppabs="http://www.goldnets.com/gd/novels/s/sumanshu/duanhong/index.html">断鸿零雁记</A>
</span>
<CENTER><B><FONT FACE="楷体_GB2312"><FONT COLOR="#FF6666"><FONT SIZE=5>第七章</FONT></FONT></font></B></CENTER>
<center><HR WIDTH="85%"></CENTER>
<div align="center">
<table border="0">
  <tr>
    <td><pre><span class="swy1">    后此四日，牧师夫妇为余置西服。及部署各事既竟，乃就余握别曰：“舟于正午启
舷，孺子珍重，上帝必宠锡尔福慧兼修。尔此去可时以笺寄我。”语毕，其女公子曳蔚
蓝文裾以出，颇有愁容。至余前殷殷握余手，亲持紫罗兰花及含羞草一束、英文书籍数
种见贻。余拜谢受之。俄而海天在眼，余东行矣。
    船行可五昼夜，经太平洋。斯时风日晴美，余徘徊于舵楼之上，茫茫天海，渺渺余
怀。即检罗弼大家所贻书籍，中有莎士比尔，拜轮及室梨全集。余尝谓拜轮犹中土李白，
天才也；莎士比尔犹中土杜甫，仙才也；室梨犹中土李贺，鬼才也。乃先展拜轮诗，诵
《哈咯尔游草》，至末篇，有《大海》六章，遂叹曰：“雄浑奇伟，今古诗人，无其匹
矣。”濡笔译为汉文如左：

                皇涛澜汗    灵海黝冥    万艘鼓楫    泛若轻萍
                芒芒九围    每有遗虚    旷哉天沼    匪人攸居
                大器自运    振荡帠夆    岂伊人力    赫彼神工
                罔象乍见    决舟没人    狂謈未几    遂为波臣
                掩体无棺    归骨无坟    丧钟声嘶    逖矣谁闻
                谁能乘蹻    履涉狂波    藐诸苍生    其奈公何
                泱泱大风    立懦起罢    兹维公功    人力何衰
                亦有雄豪    中原陵厉    自公匈中    擿彼空际
                惊浪霆奔    慑魂愯神    转侧张皇    冀为公怜
                腾澜赴厓    载彼微体    抍溺含弘    公何岂弟
                摇山憾城    声若雷霆    王公黔首    莫不震惊
                赫赫军艘    亦有浮名    雄视海上    大莫与京
                自公视之    藐矣其形    纷纷溶溶    旋入沧溟
                彼阿摩陀    失其威灵    多罗缚迦    壮气亦倾
                傍公而居    雄国几许    西利佉维    希腊罗马
                伟哉自由    公所锡予    君德既衰    耗哉斯土
                遂成遗虚    公目所睹    以敖以娱    旛回涛舞
                苍颜不皲    长寿自古    渺瀰澶漫    滔滔不舍
                赫如阳燧    神灵是鉴    别风淮雨    上临下监
                扶摇羊角    溶溶澹澹    北极凝冰    赤道淫滟
                浩此地镜    无裔无襜    圆形在前    神光耷闪
                精鬽变怪    出尔泥淰    回流云转    气易舒惨
                公之淫威    忽不可验
                苍海苍海    余念旧恩    儿时水嬉    在公膺前
                沸波激岸    随公转旋    淋淋翔潮    媵余往还
                涤我匈臆    慑我精魂    惟余与女    父子之亲
                或近或远    托我元身    今我来斯    握公之鬊

    余既译拜轮诗竟，循还朗诵。时新月在天，渔灯三五，清风徐来，旷哉观也。翌晨，
舟抵横滨，余遂舍舟投逆旅，今后当叙余在东之事。


    ------------------
    一鸣扫描，雪儿校对
</span></pre>
 </td>
  </tr>
</table>
</center>
</div>
<hr color="#EE9B73" size="1">
<center><a href="006.htm" tppabs="http://www.goldnets.com/gd/novels/s/sumanshu/duanhong/006.htm"><span style="background-color: #E1DFF2">上一页</span></a>　<a href="library/goldbooknew/index.htm" tppabs="http://www.goldnets.com/"><span style="background-color: #E1Dff2">回首页</span></a>　<a href="008.htm" tppabs="http://www.goldnets.com/gd/novels/s/sumanshu/duanhong/008.htm"><span style="background-color: #E1DFF2">下一页</span></a></center>
</body>
</html>
