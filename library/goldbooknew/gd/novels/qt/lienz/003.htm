<html>
<head>
<title>黄金书屋---列女传</title>
   <META HTTP-EQUIV="Content-Type" CONTENT="text/html; charset=utf-8">
<style>
#page {position:absolute; z-index:0; left:0px; top:0px}
.swy1 {font: 12pt/16pt "宋体"} 
.swy2 {font: 9pt/12pt "宋体"} 
a {text-decoration:none}
</style>
</head>
<BODY TEXT="#000000" BGCOLOR="#E4EBF1" LINK="#0000EE" VLINK="#551A8B" ALINK="#FF0000">
<span class="swy2">
<A HREF="index.html" tppabs="http://www.goldnets.com/gd/novels/qt/lienz/index.html">列女传</A>
</span>
<CENTER><B><FONT FACE="楷体_GB2312"><FONT COLOR="#FF6666"><FONT SIZE=5>卷之三　仁智传</FONT></FONT></font></B></CENTER>
<center><HR WIDTH="85%"></CENTER>
<div align="center">
<table border="0">
  <tr>
    <td><pre><span class="swy1">    <B><FONT COLOR="#990000">密康公母</FONT></B>

    密康公之母，姓隗氏。周共王游于泾上，康公从，有三女奔之，其母曰：“必致之王。
夫兽三为群，人三为众，女三为粲。王田不取群，公行下众，王御不参一族。夫粲美之物归
汝，而何德以堪之？王犹不堪，况尔小丑乎！”康公不献，王灭密。君子谓密母为能识微。
诗云：“无已大康，职思其忧。”此之谓也。
    颂曰：密康之母，先识盛衰，非刺康公，受粲不归，公行下众，物满则损，俾献不听，
密果灭殒。

    <B><FONT COLOR="#990000">楚武邓曼</FONT></B>

    邓曼者，武王之夫人也。王使屈瑕为将，伐罗。屈瑕号莫敖，与群帅悉楚师以行。斗伯
比谓其御曰：“莫敖必败。举趾高，心不固矣。”见王曰：“必济师。”王以告夫人邓曼，
曰：“大夫非众之谓也，其谓君抚小民以信，训诸司以德，而威莫敖以刑也。莫敖狃于蒲骚
之役，将自用也，必小罗。君若不镇抚，其不设备乎！于是王使赖人追之，不及。莫敖令于
军中曰：“谏者有刑。”及鄢，师次乱济。至罗，罗与卢戎击之，大败，莫敖自经荒谷，群
师囚于冶父以待刑。王曰：“孤之罪也。”皆免之。君子谓邓曼为知人。诗云：“曾是莫
听，大命以倾。”此之谓也。王伐随且行，告邓曼曰：“余心荡，何也？”邓曼曰：“王德
薄而禄厚，施鲜而得多。物盛必衰，日中必移。盈而荡，天之道也。先王知之矣，故临武
事，将发大命，而荡王心焉。若师徒毋亏，王薨于行，国之福也。”王遂行，卒于樠木之
下。君子谓邓曼为知天道。易曰：“日中则昃，月盈则亏，天地盈虚，与时消息。”此之谓
也。
    颂曰：楚武邓曼，见事所兴，谓瑕军败，知王将薨，识彼天道，盛而必衰，终如其言，
君子扬称。

    <B><FONT COLOR="#990000">许穆夫人</FONT></B>

    许穆夫人者，卫懿公之女，许穆公之夫人也。初许求之，齐亦求之，懿公将与，许女因
其傅母而言曰：“古者诸侯之有女子也，所以苞苴玩弄，系援于大国也。言今者许小而远，
齐大而近。若今之世，强者为雄。如使边境有寇戎之事，维是四方之故，赴告大国，妾在，
不犹愈乎！今舍近而就远，离大而附小，一旦有车驰之难，孰可与虑社稷？”卫侯不听，而
嫁之于许。其后翟人攻卫，大破之，而许不能救，卫侯遂奔走涉河，而南至楚丘。齐桓往而
存之，遂城楚丘以居。卫侯于是悔不用其言。当败之时，许夫人驰驱而吊唁，卫侯因疾之，
而作诗云：“载驰载驱，归唁卫侯，驱马悠悠，言至于漕，大夫跋涉，我心则忧，既不我
嘉，不能旋反，视尔不臧，我思不远。”君子善其慈惠而远识也。
    颂曰：卫女未嫁，谋许与齐，女讽母曰，齐大可依，卫君不听，后果遁逃，许不能救，
女作载驰。

    <B><FONT COLOR="#990000">曹僖氏妻</FONT></B>

    曹大夫僖负羁之妻也。晋公子重耳亡，过曹，恭公不礼焉。闻其骈胁，近其舍，伺其将
浴，设微薄而观之。负羁之妻言于夫曰：“吾观晋公子，其从者三人皆国相也。以此三人
者，皆善戮力以辅人，必得晋国。若得反国，必霸诸侯而讨无礼，曹必为首。若曹有难，子
必不免，子胡不早自贰焉？且吾闻之：‘不知其子者，视其父；不知其君者，视其所使。’
今其从者皆卿相之仆也，则其君必霸王之主也。若加礼焉，必能报施矣。若有罪焉，必能讨
过。子不早图，祸至不久矣。负羁乃遗之壶■，加璧其上，公子受■反璧。及公子反国，伐
曹，乃表负羁之闾，令兵士无敢入。士民之扶老携弱而赴其闾者，门外成市。君子谓僖氏之
妻能远识。诗云：“既明且哲，以保其身。”此之谓也。
    颂曰：僖氏之妻，厥智孔白，见晋公子，知其兴作，使夫馈■，且以自托，文伐曹国，
卒独见释。

    <B><FONT COLOR="#990000">孙叔敖母</FONT></B>

    楚令尹孙叔敖之母也。叔敖为婴儿之时，出游，见两头蛇，杀而埋之。归见其母而泣
焉，母问其故，对曰：“吾闻见两头蛇者死，今者出游见之。”其母曰：“蛇今安在？”对
曰：“吾恐他人复见之，杀而埋之矣。”其母曰：“汝不死矣。夫有阴德者，阳报之。德胜
不祥，仁除百祸。天之处高而听卑。书不云乎：‘皇天无亲，惟德是辅。’尔嘿矣，必兴于
楚。”及叔敖长，为令尹。君子谓叔敖之母知道德之次。诗云：“母氏圣善。”此之谓也。
    颂曰：叔敖之母，深知天道，叔敖见蛇，两头岐首，杀而埋之，泣恐不及，母曰阴德，
不死必寿。

    <B><FONT COLOR="#990000">晋伯宗妻</FONT></B>

    晋大夫伯宗之妻也。伯宗贤，而好以直辩凌人。每朝，其妻常戒之曰：“盗憎主人，民
爱其上。有爱好人者，必有憎妒人者。夫子好直言，枉者恶之，祸必及身矣。”伯宗不听，
朝而以喜色归。其妻曰：“子貌有喜色，何也？”伯宗曰：“吾言于朝，诸大夫皆谓我知似
阳子。”妻曰：“实谷不华，至言不饰，今阳子华而不实，言而无谋，是以祸及其身，子何
喜焉！”伯宗曰：“吾欲饮诸大夫酒，而与之语，尔试听之。”其妻曰：“诺。”于是为大
会，与诸大夫饮。既饮，而问妻曰：“何若？”对曰：“诸大夫莫子若也，然而民之不能戴
其上久矣，难必及子。子之性固不可易也，且国家多贰，其危可立待也。子何不预结贤大
夫，以托州犁焉。”伯宗曰：“诺。”乃得毕羊而交之。及栾不忌之难，三郄害伯宗，谮而
杀之。毕羊乃送州犁于荆，遂得免焉。君子谓伯宗之妻知天道。诗云：“多将熇熇，不可救
药。”伯宗之谓也。
    颂曰：伯宗凌人，妻知且亡，数谏伯宗，厚许毕羊，属以州犁，以免咎殃，伯宗遇祸，
州犁奔荆。

    <B><FONT COLOR="#990000">卫灵夫人</FONT></B>

    卫灵公之夫人也。灵公与夫人夜坐，闻车声辚辚，至阙而止，过阙复有声。公问夫人
曰：“知此谓谁？”夫人曰：“此必蘧伯玉也。”公曰：“何以知之？”夫人曰：“妾闻：
礼下公门式路马，所以广敬也。夫忠臣与孝子，不为昭昭信节，不为冥冥堕行。蘧伯玉，卫
之贤大夫也。仁而有智，敬于事上。此其人必不以闇昧废礼，是以知之。”公使视之，果伯
玉也。公反之，以戏夫人曰：“非也。”夫人酌觞再拜贺公，公曰：“子何以贺寡人？”夫
人曰：“始妾独以卫为有蘧伯玉尔，今卫复有与之齐者，是君有二贤臣也。国多贤臣，国之
福也。妾是以贺。”公惊曰：“善哉！”遂语夫人其实焉。君子谓卫夫人明于知人道。夫可
欺而不可罔者，其明智乎！诗云：“我闻其声，不见其人。”此之谓也。
    颂曰：卫灵夜坐，夫人与存，有车辚辚，中止阙门，夫人知之，必伯玉焉，维知识贤，
问之信然。

    <B><FONT COLOR="#990000">齐灵仲子</FONT></B>

    齐灵仲子者，宋侯之女，齐灵公之夫人也。初，灵公娶于鲁声姬，生子光，以为太子。
夫人仲子，与其娣戎子，皆嬖于公。仲子生子牙，戎子请以牙为太子代光，公许之。仲子
曰：“不可。夫废常，不祥；闻诸侯之难，失谋。夫光之立也，列于诸侯矣。今无故而废
之，是专绌诸侯，而以难犯不祥也。君心悔之。”“在我而已。”仲子曰：“妾非让也，诚
祸之萌也。”以死争之，公终不听，遂逐太子光，而立牙为太子，高厚为傅。灵公疾，高厚
微迎光。及公薨，崔杼立光而杀高厚。以不用仲子之言，祸至于此。君子谓仲子明于事理。
诗云：“听用我谋，庶无大悔。”仲子之谓也。
    颂曰：齐灵仲子，仁智显明，灵公立牙，废姬子光，仲子强谏，弃适不祥，公既不听，
果有祸殃。

    <B><FONT COLOR="#990000">鲁臧孙母</FONT></B>

    臧孙母者，鲁大夫臧文仲之母也。文仲将为鲁使至齐，其母送之曰：“汝刻而无恩，好
尽人力，穷人以威，鲁国不容子矣，而使子之齐。凡奸将作，必于变动。害子者，其于斯发
事乎！汝其戒之。鲁与齐通壁，壁邻之国也。鲁之宠臣多怨汝者，又皆通于齐高子、国子。
是必使齐图鲁而拘汝。留之，难乎其免也。汝必施恩布惠，而后出以求助焉。于是文仲托于
三家，厚士大夫而后之齐。齐果拘之，而兴兵欲袭鲁。文仲微使人遗公书，恐得其书，乃谬
其辞曰：“敛小器，投诸台。食猎犬，组羊裘。琴之合，甚思之。臧我羊，羊有母。食我以
同鱼。冠缨不足，带有余。公及大夫相与议之，莫能知之。人有言：“臧孙母者，世家子
也，君何不试召而问焉？”于是召而语之曰：“吾使臧子之齐，今持书来云尔，何也？”臧
孙母泣下襟曰：“吾子拘有木治矣。”公曰：“何以知之？”对曰：“敛小器投诸台者，言
取郭外萌，内之于城中也。食猎犬组羊裘者，言趣飨战斗之士而缮甲兵也。琴之合甚思之
者，言思妻也。臧我羊羊有母者，告妻善养母也。食我以同鱼同者，其文错。错者，所以治
锯。锯者，所以治木也。是有木治系于狱矣。冠缨不足带有余者，头乱不得梳，饥不得食
也。故知吾子拘而有木治矣。于是以臧孙母之言军于境上，齐方发兵，将以袭鲁，闻兵在境
上，乃还文仲而不伐鲁。君子谓臧孙母识微见远。诗云：“陟彼屺兮，瞻望母兮。”此之谓
也。
    颂曰：臧孙之母，刺子好威，必且遇害，使援所依，既厚三家，果拘于齐，母说其书，
子遂得归。

    <B><FONT COLOR="#990000">晋羊叔姬</FONT></B>

    叔姬者，羊舌子之妻也，叔向、叔鱼之母也，一姓杨氏。叔向名肸，叔鱼名鲋。羊舌子
好正，不容于晋，去而之三室之邑。三室之邑人相与攘羊而遗之，羊舌子不受。叔姬曰：
“夫子居晋不容，去之三室之邑，又不容于三室之邑，是于夫子不容也，不如受之。”羊舌
子受之，曰：“为肸与鲋亨之。”叔姬曰：“不可。南方有鸟名曰干吉，食其子，不择肉，
子常不遂。今肸与鲋，童子也。随大夫而化者，不可食以不义之肉，不若埋之，以明不
与。”于是乃盛以瓮，埋垆阴。后二年，攘羊之事发，都吏至，羊舌子曰：“吾受之，不敢
食也。”发而视之，则其骨存焉。都吏曰：“君子哉，羊舌子！不与攘羊之事矣。”君子谓
叔姬为能防害远疑。诗曰：“无曰不显，莫予云觏。”此之谓也。叔向欲娶于申公巫臣氏，
夏姬之女，美而有色，叔姬不欲娶其族。叔向曰：“吾母之族，贵而无庶，吾惩舅氏矣。”
叔姬曰：“子灵之妻杀三夫一君一子，而亡一国两卿矣。尔不惩此，而反惩吾族，何也？且
吾闻之：有奇福者，必有奇祸。有甚美者，必有甚恶。今是郑穆少妃姚子之子，子貉之妹
也。子貉早死无后，而天钟美于是，将必以是大有败也。昔有仍氏生女，发黑而甚美，光可
监人，名曰玄妻。乐正夔娶之，生伯封。宕有豕心，贪惏毋期，忿戾毋餍，谓之封豕。有穷
后羿灭之，夔是用不祀。且三代之亡，及恭太子之废，皆是物也。汝何以为哉！夫有美物足
以移人，苟非德义，则必有祸也。”叔向惧而不敢娶，平公强使娶之，生杨食我，食我号曰
伯硕。伯硕生时，侍者谒之叔姬曰：“长姒产男。”叔姬往视之，及堂，闻其号也而还，
曰：“豺狼之声也。狼子野心，今将灭羊舌氏者，必是子也。”遂不肯见。及长，与祁胜为
乱，晋人杀食我，羊舌氏由是遂灭。君子谓叔姬为能推类。诗云：“如彼泉流，无沦胥以
败。”此之谓也。叔姬之始生叔鱼也而视之曰：“是虎目而豕啄，鸢肩而牛腹，溪壑可盈，
是不可餍也，必以赂死。”遂不见。及叔鱼长，为国赞理。邢侯与雍子争田，雍子入其女于
叔鱼以求直，邢侯杀叔鱼与雍子于朝。韩宣子患之。叔向曰：“三奸同罪，请杀其生者而戮
其死者。”遂族邢侯氏，而尸叔鱼与雍子于市。叔鱼卒以贪死，叔姬可谓智矣。诗云：“贪
人败类。”此之谓也。
    颂曰：叔向之母，察于情性，推人之生，以穷其命，叔鱼食我，皆贪不正，必以货死，
果卒分争。

    <B><FONT COLOR="#990000">晋范氏母</FONT></B>

    晋范氏母者，范献子之妻也。其三子游于赵氏。赵简子乘马园中，园中多株，问三子
曰：“柰何？”长者曰：“明君不问不为，乱君不问而为。”中者曰：“爱马足则无爱民
力，爱民力则无爱马足。”少者曰：“可以三德使民。设令伐株于山将有马为也，已而开囿
示之株。夫山远而囿近，是民一悦矣。夫险阻之山而伐平地之株，民二悦矣。既毕而贱卖
民，三悦矣。”简子从之，民果三悦。少子伐其谋，归以告母。母喟然叹曰：“终灭范氏者
必是子也。夫伐功施劳，鲜能布仁。乘伪行诈，莫能久长。”其后智伯灭范氏。君子谓范氏
母为知难本。诗曰：“●忝尔祖，式救尔讹。”此之谓也。
    颂曰：范氏之母，贵德尚信，小子三德，以诈与民，知其必灭，鲜能有仁，后果逢祸，
身死国分。

    <B><FONT COLOR="#990000">鲁公乘姒</FONT></B>

    鲁公乘姒者，鲁公乘子皮之姒也。其族人死，姒哭之甚悲。子皮止姒曰：“安之，吾今
嫁姊矣。”已过时，子皮不复言也。鲁君欲以子皮为相，子皮问姒曰：“鲁君欲以我为相，
为之乎？”姒曰：“勿为也。”子皮曰：“何也？”姒曰：“夫临丧而言嫁，一何不习礼
也！后过时而不言，一何不达人事也！子内不习礼，而外不达人事，子不可以为相。”子皮
曰：“姒欲嫁，何不早言？”姒曰：“妇人之事，唱而后和。吾岂以欲嫁之故数子乎！子诚
不习于礼，不达于人事。以此相一国，据大众，何以理之！譬犹揜目而别黑白也。揜目而别
黑白，犹无患也。不达人事而相国，非有天咎，必有人祸。子其勿为也。”子皮不听，卒受
为相。居未期年，果诛而死。君子谓，公乘姒缘事而知弟之遇祸也，可谓智矣。待礼然后
动，不苟触情可谓贞矣。诗云：“萚兮萚兮，风其吹汝，叔兮伯兮，唱予和汝。”又曰：
“百尔所思，不如我所之。”此之谓也。
    颂曰：子皮之姊，缘事分理，子皮相鲁，知其祸起，姊谏子皮，殆不如止，子皮不听，
卒为宗耻。

    <B><FONT COLOR="#990000">鲁漆室女</FONT></B>

    漆室女者，鲁漆室邑之女也。过时未适人。当穆公时，君老，太子幼。女倚柱而啸，旁
人闻之，莫不为之惨者。其邻人妇从之游，谓曰：“何啸之悲也？子欲嫁耶？吾为子求
偶。”漆室女曰：“嗟乎！始吾以子为有知，今无识也。吾岂为不嫁不乐而悲哉！吾忧鲁君
老，太子幼。”邻妇笑曰：“此乃鲁大夫之忧，妇人何与焉！”漆室女曰：“不然，非子所
知也。昔晋客舍吾家，系马园中。马佚驰走，践吾葵，使我终岁不食葵。邻人女奔随人亡，
其家倩吾兄行追之。逢霖水出，溺流而死。令吾终身无兄。吾闻河润九里，渐洳三百步。今
鲁君老悖，太子少愚，愚伪日起。夫鲁国有患者，君臣父子皆被其辱，祸及众庶，妇人独安
所避乎！吾甚忧之。子乃曰妇人无与者，何哉！”邻妇谢曰：“子之所虑，非妾所及。”三
年，鲁果乱，齐楚攻之，鲁连有寇。男子战斗，妇人转输不得休息。君子曰：“远矣漆室女
之思也！”诗云：“知我者，谓我心忧，不知我者，谓我何求。”此之谓也。
    颂曰：漆室之女，计虑甚妙，维鲁且乱，倚柱而啸，君老嗣幼，愚悖奸生，鲁果扰乱，
齐伐其城。

    <B><FONT COLOR="#990000">魏曲沃负</FONT></B>

    曲沃负者，魏大夫如耳母也。秦立魏公子政为魏太子，魏哀王使使者为太子纳妃而美，
王将自纳焉。曲沃负谓其子如耳曰：“王乱于无别，汝胡不匡之？方今战国强者为雄，义者
显焉。今魏不能强，王又无义，何以持国乎！王中人也，不知其为祸耳。汝不言，则魏必有
祸矣。有祸，必及吾家。汝言以尽忠，忠以除祸，不可失也。”如耳未遇闲，会使于齐，负
因款王门而上书曰：“曲沃之老妇也，心有所怀，愿以闻于王。”王召入。负曰：“妾闻男
女之别，国之大节也。妇人脆于志，窳于心，不可以邪开也。是故必十五而笄，二十而嫁，
早成其号谥，所以就之也。聘则为妻，奔则为妾，所以开善遏淫也。节成，然后许嫁，亲
迎，然后随从，贞女之义也。今大王为太子求妃，而自纳之于后宫，此毁贞女之行而乱男女
之别也。自古圣王必正妃匹妃。匹正则兴，不正则乱。夏之兴也以涂山，亡也以末喜。殷之
兴也以有■，亡也以妲己。周之兴也以太姒，亡也以褒姒。周之康王夫人，晏出朝关雎预
见，思得淑女以配君子。夫雎鸠之鸟，犹未尝见乘居而匹处也。夫男女之盛，合之以礼，则
父子生焉，君臣成焉，故为万物始。君臣、父子、夫妇三者，天下之大纲纪也。三者治则
治，乱则乱。今大王乱人道之始，弃纲纪之务。敌国五六，南有从楚，西有横秦，而魏国居
其间，可谓仅存矣。王不忧此而从乱无别，父子同女妾，恐大王之国政危矣。”王曰：
“然，寡人不知也。”遂与太子妃，而赐负粟三十钟，如耳还而爵之。王勤行自修，劳来国
家，而齐楚强秦不敢加兵焉。君子谓魏负知礼。诗云：“敬之敬之，天维显思。”此之谓
也。
    颂曰：魏负聪达，非刺哀王，王子纳妃，礼别不明，负款王门，陈列纪纲，王改自修，
卒无敌兵。

    <B><FONT COLOR="#990000">赵将括母</FONT></B>

    赵将马服君赵奢之妻，赵括之母也。秦攻赵，孝成王使括代廉颇为将。将行，括母上书
言于王曰：“括不可使将。”王曰：“何以？”曰：“始妾事其父，父时为将，身所奉饭者
以十数，所友者以百数。大王及宗室所赐币者，尽以与军吏士大夫。受命之日，不问家事。
今括一旦为将，东向而朝军吏，吏无敢仰视之者。王所赐金帛，归尽臧之。乃日视便利田宅
可买者。王以为若其父乎？父子不同，执心各异。愿勿遣。”王曰：“母置之，吾计已决
矣。”括母曰：“王终遣之，即有不称，妾得无随乎？”王曰：“不也。”括既行，代廉
颇。三十余日，赵兵果败，括死军覆。王以括母先言，故卒不加诛。君子谓括母为仁智。诗
曰：“老夫灌灌，小子蹻蹻，匪我言耄，尔用忧谑。”此之谓也。
    颂曰：孝成用括，代颇距秦，括母献书，知其覆军，愿止不得，请罪止身，括死长平，
妻子得存。
</span></pre>
 </td>
  </tr>
</table>
</center>
</div>
<hr color="#EE9B73" size="1">
<center><A HREF="002.htm" tppabs="http://www.goldnets.com/gd/novels/qt/lienz/002.htm"><span style="background-color: #E1DFF2">上一页</span></a>　　<a href="library/goldbooknew/index.htm" tppabs="http://www.goldnets.com/"><span style="background-color: #E1DFF2">回首页</span></a>　　<A HREF="004.htm" tppabs="http://www.goldnets.com/gd/novels/qt/lienz/004.htm"><span style="background-color: #E1DFF2">下一页</span></a></center>
</body>
</html>
