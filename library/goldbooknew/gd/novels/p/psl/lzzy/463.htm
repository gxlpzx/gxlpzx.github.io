<html>
<head>
<title>黄金书屋---聊斋志异</title>
   <META HTTP-EQUIV="Content-Type" CONTENT="text/html; charset=utf-8">
<style>
#page {position:absolute; z-index:0; left:0px; top:0px}
.content {font: 12pt/16pt "宋体"} 
.content1 {font: 9pt/12pt "宋体"} 
</style>
</head>
<BODY TEXT="#000000" BGCOLOR="#E4EBF1" LINK="#0000EE" VLINK="#551A8B" ALINK="#FF0000">
<span class="content1">
<A HREF="index.html" tppabs="http://www.goldnets.com/gd/novels/p/psl/lzzy/index.html">聊斋志异</A>
</span>
<CENTER><B><FONT FACE="楷体_GB2312"><FONT COLOR="#FF6666"><FONT SIZE=5>青城妇</FONT></FONT></font></B></CENTER>
<center><HR WIDTH="85%"></CENTER>
<div align="center">
<table border="0">
  <tr>
    <td><pre><span class="content">    费邑高梦说为成都守，有一奇狱。先是有西商客成都，娶青城山寡妇。既而以故西归，
年余复返。夫妻一聚，而商暴卒。同商疑而告官，官亦疑妇有私，苦讯之。横加酷掠，卒无
词。牒解上司，并少实情，淹系狱底，积有时日。
    后高署有患病者，延一老医，适相言及。医闻之，遽曰：“妇尖嘴否？”问：“何
说？”初不言，诘再三，始曰：“此处绕青城山有数村落，其中妇女多为蛇交，则生女尖
喙，阴中有物类蛇舌。至淫纵时则舌或出，一入阴管，男子阳脱立死。”高闻之骇，尚未深
信。医曰：“此处有巫媪，能内药使妇意荡，舌自出，是否可以验见。”高即如言，使媪治
之，舌果出，疑始解。牒报郡。上官皆如法验之，乃释妇罪。
    ------------------
　　黄金书屋Youth扫描校对||http://goldbook.yeah.net/

</span></pre>
 </td>
  </tr>
</table>
</center>
</div>
<hr color="#EE9B73" size="1">
<center><A HREF="462.htm" tppabs="http://www.goldnets.com/gd/novels/p/psl/lzzy/462.htm"><span style="background-color: #E1DFF2">上一页</span></a>　　<a href="library/goldbooknew/index.htm" tppabs="http://www.goldnets.com/"><span style="background-color: #E1DFF2">回首页</span></a>　　<A HREF="464.htm" tppabs="http://www.goldnets.com/gd/novels/p/psl/lzzy/464.htm"><span style="background-color: #E1DFF2">下一页</span></a></center>
</body>
</html>
