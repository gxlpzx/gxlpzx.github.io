<html>
<head>
<title>黄金书屋---聊斋志异</title>
   <META HTTP-EQUIV="Content-Type" CONTENT="text/html; charset=utf-8">
<style>
#page {position:absolute; z-index:0; left:0px; top:0px}
.content {font: 12pt/16pt "宋体"} 
.content1 {font: 9pt/12pt "宋体"} 
</style>
</head>
<BODY TEXT="#000000" BGCOLOR="#E4EBF1" LINK="#0000EE" VLINK="#551A8B" ALINK="#FF0000">
<span class="content1">
<A HREF="index.html" tppabs="http://www.goldnets.com/gd/novels/p/psl/lzzy/index.html">聊斋志异</A>
</span>
<CENTER><B><FONT FACE="楷体_GB2312"><FONT COLOR="#FF6666"><FONT SIZE=5>四十千</FONT></FONT></font></B></CENTER>
<center><HR WIDTH="85%"></CENTER>
<div align="center">
<table border="0">
  <tr>
    <td><pre><span class="content">    新城王大司马有主计仆，家称素封。忽梦一人奔入，曰：“汝欠四十千，今宜还矣。”
问之不答，径入内去。既醒，妻产男。知为夙孽，遂以四十千捆置一室，凡儿衣食病药皆取
给焉。过三四岁，视室中钱仅存七百。适乳姥抱儿至，调笑于侧，仆呼之曰：“四十千将
尽，汝宜行矣！”言已，儿忽颜色蹙变，项折目张；再抚之，气已绝矣。乃以余资置葬具而
瘗之。此可为负欠者戒也。
    昔有老而无子者问诸高僧。僧曰：“汝不欠人者，人又不欠汝者。乌得子？”盖生佳儿
所以报我之缘，生顽儿所以取我之债。生者勿喜，死者勿悲也。
    ------------------
　　黄金书屋Youth扫描校对||http://goldbook.yeah.net/
    转载请保留，谢谢！
</span></pre>
 </td>
  </tr>
</table>
</center>
</div>
<hr color="#EE9B73" size="1">
<center><A HREF="033.htm" tppabs="http://www.goldnets.com/gd/novels/p/psl/lzzy/033.htm"><span style="background-color: #E1DFF2">上一页</span></a>　　<a href="library/goldbooknew/index.htm" tppabs="http://www.goldnets.com/"><span style="background-color: #E1DFF2">回首页</span></a>　　<A HREF="035.htm" tppabs="http://www.goldnets.com/gd/novels/p/psl/lzzy/035.htm"><span style="background-color: #E1DFF2">下一页</span></a></center>
</body>
</html>
