<html>
<head>
<title>黄金书屋---聊斋志异</title>
   <META HTTP-EQUIV="Content-Type" CONTENT="text/html; charset=utf-8">
<style>
#page {position:absolute; z-index:0; left:0px; top:0px}
.content {font: 12pt/16pt "宋体"} 
.content1 {font: 9pt/12pt "宋体"} 
</style>
</head>
<BODY TEXT="#000000" BGCOLOR="#E4EBF1" LINK="#0000EE" VLINK="#551A8B" ALINK="#FF0000">
<span class="content1">
<A HREF="index.html" tppabs="http://www.goldnets.com/gd/novels/p/psl/lzzy/index.html">聊斋志异</A>
</span>
<CENTER><B><FONT FACE="楷体_GB2312"><FONT COLOR="#FF6666"><FONT SIZE=5>太医</FONT></FONT></font></B></CENTER>
<center><HR WIDTH="85%"></CENTER>
<div align="center">
<table border="0">
  <tr>
    <td><pre><span class="content">    万历间，孙评事少孤，母十九岁守节。孙举进士，而母已死。尝语人曰：“我必博诰命
以光泉壤，始不负萱堂苦节。”忽得暴病，綦笃。素与太医善，使人招之，使者出门，而疾
益剧。张目曰：“生不能扬名显亲，何以见老母地下乎！”遂卒，目不瞑。无何太医至，闻
哭声，即入临吊。见其状异之。家人告以故，太医曰：“欲得诰赠，即亦不难。今皇后旦晚
临盆矣，但活十余日，诰命可得。”立命取艾灸尸一十八处。炷将尽，床上已呻；急灌以
药，居然复生。嘱曰：“切记勿食熊虎肉。”共志之。然以此物不常有，颇不关意。
    既而三日平复，仍从朝贺。过六七日果生太子，召赐群臣宴。中使出异品，遍赐文武，
白片朱丝，甘美无比。孙啖之，不知何物。次日访诸同僚，曰：“熊膰也。”大惊失色，即
刻而病，至家遂卒。
    ------------------
　　黄金书屋Youth扫描校对||http://goldbook.yeah.net/

</span></pre>
 </td>
  </tr>
</table>
</center>
</div>
<hr color="#EE9B73" size="1">
<center><A HREF="368.htm" tppabs="http://www.goldnets.com/gd/novels/p/psl/lzzy/368.htm"><span style="background-color: #E1DFF2">上一页</span></a>　　<a href="library/goldbooknew/index.htm" tppabs="http://www.goldnets.com/"><span style="background-color: #E1DFF2">回首页</span></a>　　<A HREF="370.htm" tppabs="http://www.goldnets.com/gd/novels/p/psl/lzzy/370.htm"><span style="background-color: #E1DFF2">下一页</span></a></center>
</body>
</html>
