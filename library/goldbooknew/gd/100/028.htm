<html>
<head><title>黄金书屋---朱子治家格言</title></head>
<BODY TEXT="#000000" BGCOLOR="#E4EBF1" LINK="#0000EE" VLINK="#551A8B" ALINK="#FF0000">
<CENTER><B><FONT COLOR="#FF6666"><FONT POINT-SIZE="16">朱子治家格言&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</FONT></FONT></B></CENTER>
<FONT SIZE=+1>
<pre>
                                    朱熹

    黎明即起，洒扫庭除，要内外整洁。既昏便息，关锁门户，必亲自检点。一粥一饭，当
思来处不易．半丝半缕，恒念物力维艰。宜未雨而绸缪，毋临渴而掘井。自奉必须俭约，宴
客切勿留连。器具质而洁，瓦缶胜金玉。饮食约而精，园蔬胜珍馐。勿营华屋，勿谋良田。

    三姑六婆，实淫盗之媒．婢美妾娇，非闺房之福。奴仆勿用俊美，妻妾切忌艳妆。祖宗
虽远，祭祀不可不诚．子孙虽愚，经书不可不读。居身务期质朴，教子要有义方。勿贪意外
之财，勿饮过量之酒。

    与肩挑贸易，勿占便宜．见贫苦亲邻，须多温恤。刻薄成家，理无久享．伦常乖舛，立
见消亡。兄弟叔侄，须多分润寡．长幼内外，宜法属辞严。听妇言，乖骨肉，岂是丈夫．重
资财，薄父母，不成人子。嫁女择佳婿，毋索重聘．娶媳求淑女，毋计厚奁。

    见富贵而生谗容者，最可耻．遇贫穷而作骄态者，贱莫甚。居家戒争讼，讼则终凶．处
世戒多言，言多必失。毋恃势力而凌逼孤寡，勿贪口腹而恣杀生禽。乖僻自是，悔误必
多．颓惰自甘，家道难成。狎昵恶少，久必受其累．屈志老成，急则可相依。轻听发言，安
知非人之谮诉，当忍耐三思．因事相争，安知非我之不是，须平心遭暗想。

    施惠勿念，受恩莫忘。凡事当留余地，得意不宜再往。人有喜庆，不可生妒忌心．人有
祸患，不可生喜幸心。善欲人见，不是真善．恶恐人知，便是大恶。见色而起淫心，报在妻
女．匿怨而用暗箭，祸延子孙。

    家门和顺，虽饔飧不继，亦有余欢．国课早完，即囊橐无余，自得至乐。读书志在圣
贤，为官心存君国。守分安命，顺时听天。为人若此，庶乎近焉。
</pre>
</font>
<center><A HREF="027.htm" tppabs="http://www.goldnets.com/gd/100/027.htm"><span style="background-color: #E1DFF2">上一页</span></a>      　　<a href="library/goldbooknew/index.htm" tppabs="http://www.goldnets.com/"><span style="background-color: #E1DFF2">回首页</span></a>　　      <A HREF="029.htm" tppabs="http://www.goldnets.com/gd/100/029.htm"><span style="background-color: #E1DFF2">下一页</span></a></center>
</body>
</html>
