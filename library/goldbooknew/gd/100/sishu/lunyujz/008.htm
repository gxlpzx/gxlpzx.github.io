<html>
<head>
<title>黄金书屋---论语集注</title>
   <META HTTP-EQUIV="Content-Type" CONTENT="text/html; charset=utf-8">
<style>
#page {position:absolute; z-index:0; left:0px; top:0px}
.swy1 {font: 12pt/18pt "宋体"} 
.swy2 {font: 9pt/12pt "宋体"} 
</style>
</head>
<BODY TEXT="#000000" BGCOLOR="#E4EBF1" LINK="#0000EE" VLINK="#551A8B" ALINK="#FF0000">
<span class="swy2">
<A HREF="index.html" tppabs="http://www.goldnets.com/gd/100/sishu/lunyujz/index.html">论语集注目录</A>
</span><CENTER><B><FONT FACE="楷体_GB2312"><FONT COLOR="#FF6666"><FONT SIZE=5>卷八　卫灵公第十五<br></FONT></FONT></font></B></CENTER>
<center><HR WIDTH="85%"></CENTER>
<div align="center">
<table border="0" width="90%">
  <tr>
    <td class="swy1"><br>
&nbsp;&nbsp;&nbsp; <FONT style="FONT-SIZE: 9pt"><font color="#551A8B">凡四十一章。</font></font><br>
&nbsp;&nbsp;&nbsp; 卫灵公问陈于孔子。孔子对曰：“俎豆之事，则尝闻之矣；军旅之事，未之学也。”明日遂行。<FONT style="FONT-SIZE: 9pt"><font color="#551A8B">陈，去声。陈，谓军师行伍之列。俎豆，礼器。尹氏曰：“卫灵公，无道之君也，复有志于战伐之事，故答以未学而去之。”</font></font>在陈绝粮，从者病，莫能兴。<FONT style="FONT-SIZE: 9pt"><font color="#551A8B">从，去声。孔子去卫适陈。兴，起也</font></font>子路愠见曰：“君子亦有穷乎？”子曰：“君子固穷，小人穷斯滥矣。”<FONT style="FONT-SIZE: 9pt"><font color="#551A8B">见，贤遍反。何氏曰：“滥，溢也。言君子固有穷时，不若小人穷则放溢为非。”程子曰：“固穷者，固守其穷。”亦通。愚谓圣人当行而行，无所顾虑。处困而亨，无所怨悔。于此可见，学者宜深味之。</font></font><br>
&nbsp;&nbsp;&nbsp; 子曰：“赐也，女以予为多学而识之者与？”<FONT style="FONT-SIZE: 9pt"><font color="#551A8B">女，音汝。识，音志。与，平声，下同。子贡之学，多而能识矣。夫子欲其知所本也，故问以发之。</font></font>对曰：“然，非与？”<FONT style="FONT-SIZE: 9pt"><font color="#551A8B">方信而忽疑，盖其积学功至，而亦将有得也。</font></font>曰：“非也，予一以贯之。”<FONT style="FONT-SIZE: 9pt"><font color="#551A8B">说见第四篇。然彼以行言，而此以知言也。谢氏曰：“圣人之道大矣，人不能遍观而尽识，宜其以为多学而识之也。然圣人岂务博者哉？如天之于众形，匪物物刻而雕之也。故曰：‘予一以贯之。’‘德輶如毛，毛犹有伦。上天之载，无声无臭。’至矣！”尹氏曰：“孔子之于曾子，不待其问而直告之以此，曾子复深谕之曰‘唯’。若子贡则先发其疑而后告之，而子贡终亦不能如曾子之唯也。二子所学之浅深，于此可见。”愚按：夫子之于子贡，屡有以发之，而他人不与焉。则颜曾以下诸子所学之浅深，又可见矣。</font></font><br>
&nbsp;&nbsp;&nbsp; 子曰：“由！知德者鲜矣。”<FONT style="FONT-SIZE: 9pt"><font color="#551A8B">鲜，上声。由，呼子路之名而告之也。德，谓义理之得于己者。非己有之，不能知其意味之实也。自第一章至此，疑皆一时之言。此章盖为愠见发也。</font></font><br>
&nbsp;&nbsp;&nbsp; 子曰：“无为而治者，其舜也与？夫何为哉，恭己正南面而已矣。”<FONT style="FONT-SIZE: 9pt"><font color="#551A8B">与，平声。夫，音扶。无为而治者，圣人德盛而民化，不待其有所作为也。独称舜者，绍尧之后，而又得人以任众职，故尤不见其有为之迹也。恭己者，圣人敬德之容。既无所为，则人之所见如此而已。</font></font><br>
&nbsp;&nbsp;&nbsp; 子张问行。<FONT style="FONT-SIZE: 9pt"><font color="#551A8B">犹问达之意也。</font></font>子曰：“言忠信，行笃敬，虽蛮貊之邦行矣；言不忠信，行不笃敬，虽州里行乎哉？<FONT style="FONT-SIZE: 9pt"><font color="#551A8B">行笃、行不之行，去声。貊，亡百反。子张意在得行于外，故夫子反于身而言之，犹答干禄问达之意也。笃，厚也。蛮，南蛮。貊，北狄。二千五百家为州。</font></font>立，则见其参于前也；在舆，则见其倚于衡也。夫然后行。”<FONT style="FONT-SIZE: 9pt"><font color="#551A8B">参，七南反。夫，音扶。其者，指忠信笃敬而言。参，读如毋往参焉之参，言与我相参也。衡，轭也。言其于忠信笃敬念念不忘，随其所在，常若有见，虽欲顷刻离之而不可得。然后一言一行，自然不离于忠信笃敬，而蛮貊可行也。</font></font>子张书诸绅。<FONT style="FONT-SIZE: 9pt"><font color="#551A8B">绅，大带之垂者。书之，欲其不忘也。程子曰：“学要鞭辟近里，着己而已。博学而笃志，切问而近思；言忠信，行笃敬；立则见其参于前，在舆则见其倚于衡；只此是学。质美者明得尽，查滓便浑化，却与天地同体。其次惟庄敬以持养之，及其至则一也。”</font></font><br>
&nbsp;&nbsp;&nbsp; 子曰：“直哉史鱼！邦有道，如矢；邦无道，如矢。”<FONT style="FONT-SIZE: 9pt"><font color="#551A8B">史，官名。鱼，卫大夫，名?。如矢，言直也。史鱼自以不能进贤退不肖，既死犹以尸谏，故夫子称其直。事见家语。</font></font>君子哉蘧伯玉！邦有道，则仕；邦无道，则可卷而怀之。”<FONT style="FONT-SIZE: 9pt"><font color="#551A8B">伯玉出处，合于圣人之道，故曰君子。卷，收也。怀，藏也。如于孙林父宁殖放弒之谋，不对而出，亦其事也。杨氏曰：“史鱼之直，未尽君子之道。若蘧伯玉，然后可免于乱世。若史鱼之如矢，则虽欲卷而怀之，有不可得也。”</font></font><br>
&nbsp;&nbsp;&nbsp; 子曰：“可与言而不与之言，失人；不可与言而与之言，失言。知者不失人，亦不失言。”<FONT style="FONT-SIZE: 9pt"><font color="#551A8B">知，去声。</font></font><br>
&nbsp;&nbsp;&nbsp; 子曰：“志士仁人，无求生以害仁，有杀身以成仁。”<FONT style="FONT-SIZE: 9pt"><font color="#551A8B">志士，有志之士。仁人，则成德之人也。理当死而求生，则于其心有不安矣，是害其心之德也。当死而死，则心安而德全矣。程子曰：“实理得之于心自别。实理者，实见得是，实见得非也。古人有捐躯陨命者，若不实见得，恶能如此？须是实见得生不重于义，生不安于死也。故有杀身以成仁者，只是成就一个是而已。”</font></font><br>
&nbsp;&nbsp;&nbsp; 子贡问为仁。子曰：“工欲善其事，必先利其器。居是邦也，事其大夫之贤者，友其士之仁者。”<FONT style="FONT-SIZE: 9pt"><font color="#551A8B">贤以事言，仁以德言。夫子尝谓子贡悦不若己者，故以是告之。欲其有所严惮切磋以成其德也。程子曰：“子贡问为仁，非问仁也，故孔子告之以为仁之资而已。”</font></font><br>
&nbsp;&nbsp;&nbsp; 颜渊问为邦。<FONT style="FONT-SIZE: 9pt"><font color="#551A8B">颜子王佐之才，故问治天下之道。曰为邦者，谦辞。</font></font>子曰：“行夏之时，<FONT style="FONT-SIZE: 9pt"><font color="#551A8B">夏时，谓以斗柄初昏建寅之月为岁首也。天开于子，地辟于丑，人生于寅，故斗柄建此三辰之月，皆可以为岁首。而三代迭用之，夏以寅为人正，商以丑为地正，周以子为天正也。然时以作事，则岁月自当以人为纪。故孔子尝曰，“吾得夏时焉”而说者以为谓夏小正之属。盖取其时之正与其令之善，而于此又以告颜子也。</font></font>乘殷之辂，<FONT style="FONT-SIZE: 9pt"><font color="#551A8B">辂，音路，亦作路。商辂，木辂也。辂者，大车之名。古者以木为车而已，至商而有辂之名，盖始异其制也。周人饰以金玉，则过侈而易败，不若商辂之朴素浑坚而等威已辨，为质而得其中也。</font></font>服周之冕，<FONT style="FONT-SIZE: 9pt"><font color="#551A8B">周冕有五，祭服之冠也。冠上有覆，前后有旒。黄帝以来，盖已有之，而制度仪等，至周始备。然其为物小，而加于众体之上，故虽华而不为靡，虽费而不及奢。夫子取之，盖亦以为文而得其中也。</font></font>乐则韶舞。<FONT style="FONT-SIZE: 9pt"><font color="#551A8B">取其尽善尽美。</font></font>放郑声，远佞人。郑声淫，佞人殆。”<FONT style="FONT-SIZE: 9pt"><font color="#551A8B">远，去声。放，谓禁绝之。郑声，郑国之音。佞人，卑谄辩给之人。殆，危也。程子曰：“问政多矣，惟颜渊告之以此。盖三代之制，皆因时损益，及其久也，不能无弊。周衰，圣人不作，故孔子斟酌先王之礼，立万世常行之道，发此以为之兆尔。由是求之，则余皆可考也。”张子曰：“礼乐，治之法也。放郑声，远佞人，法外意也。一日不谨，则法坏矣。虞夏君臣更相饬戒，意盖如此。”又曰“法立而能守，则德可久，业可大。郑声佞人，能使人丧其所守，故放远之。”尹氏曰：“此所谓百王不易之大法。孔子之作春秋，盖此意也。孔颜虽不得行之于时，然其为治之法，可得而见矣。”</font></font><br>
&nbsp;&nbsp;&nbsp; 子曰：“人无远虑，必有近忧。”<FONT style="FONT-SIZE: 9pt"><font color="#551A8B">苏氏曰：“人之所履者，容足之外，皆为无用之地，而不可废也。故虑不在千里之外，则患在几席之下矣。”</font></font><br>
&nbsp;&nbsp;&nbsp; 子曰：“已矣乎！吾未见好德如好色者也。”<FONT style="FONT-SIZE: 9pt"><font color="#551A8B">好，去声。已矣乎，叹其终不得而见也。</font></font><br>
&nbsp;&nbsp;&nbsp; 子曰：“臧文仲其窃位者与？知柳下惠之贤，而不与立也。”<FONT style="FONT-SIZE: 9pt"><font color="#551A8B">者与之与，平声。窃位，言不称其位而有愧于心，如盗得而阴据之也。柳下惠，鲁大夫展获，字禽，食邑柳下，谥曰惠。与立，谓与之并立于朝。范氏曰：“臧文仲为政于鲁，若不知贤，是不明也；知而不举，是蔽贤也。不明之罪小，蔽贤之罪大。故孔子以为不仁，又以为窃位。”</font></font><br>
&nbsp;&nbsp;&nbsp; 子曰：“躬自厚而薄责于人，则远怨矣。”<FONT style="FONT-SIZE: 9pt"><font color="#551A8B">远，去声。责己厚，故身益修；责人薄，故人易从。所以人不得而怨之。</font></font><br>
&nbsp;&nbsp;&nbsp; 子曰：“不曰‘如之何如之何’者，吾末如之何也已矣。”<FONT style="FONT-SIZE: 9pt"><font color="#551A8B">如之何如之何者，熟思而审处之辞也。不如是而妄行，虽圣人亦无如之何矣。</font></font><br>
&nbsp;&nbsp;&nbsp; 子曰：“群居终日，言不及义，好行小慧，难矣哉！”<FONT style="FONT-SIZE: 9pt"><font color="#551A8B">好，去声。小慧，私智也。言不及义，则放辟邪侈之心滋。好行小慧，则行险侥幸之机熟。难矣哉者，言其无以入德，而将有患害也。</font></font><br>
&nbsp;&nbsp;&nbsp; 子曰：“君子义以为质，礼以行之，孙以出之，信以成之。君子哉！”<FONT style="FONT-SIZE: 9pt"><font color="#551A8B">孙，去声。义者制事之本，故以为质干。而行之必有节文，出之必以退逊，成之必在诚实，乃君子之道也。程子曰：“义以为质，如质干然。礼行此，孙出此，信成此。此四句只是一事，以义为本。”又曰：“‘敬以直内，则义以方外。’‘义以为质，则礼以行之，孙以出之，信以成之。’”</font></font><br>
&nbsp;&nbsp;&nbsp; 子曰：“君子病无能焉，不病人之不己知也。”<br>
&nbsp;&nbsp;&nbsp; 子曰：“君子疾没世而名不称焉。”<FONT style="FONT-SIZE: 9pt"><font color="#551A8B">范氏曰：“君子学以为己，不求人知。然没世而名不称焉，则无为善之实可知矣。”</font></font><br>
&nbsp;&nbsp;&nbsp; 子曰：“君子求诸己，小人求诸人。”<FONT style="FONT-SIZE: 9pt"><font color="#551A8B">谢氏曰：“君子无不反求诸己，小人反是。此君子小人所以分也。”杨氏曰：“君子虽不病人之不己知，然亦疾没世而名不称也。虽疾没世而名不称，然所以求者，亦反诸己而已。小人求诸人，故违道干誉，无所不至。三者文不相蒙，而义实相足，亦记言者之意。”</font></font><br>
&nbsp;&nbsp;&nbsp; 子曰：“君子矜而不争，群而不党。”<FONT style="FONT-SIZE: 9pt"><font color="#551A8B">庄以持己曰矜。然无乖戾之心，故不争。和以处众曰群。然无阿比之意，故不党。</font></font><br>
&nbsp;&nbsp;&nbsp; 子曰：“君子不以言举人，不以人废言。”<br>
&nbsp;&nbsp;&nbsp; 子贡问曰：“有一言而可以终身行之者乎？”子曰：“其恕乎！己所不欲，勿施于人。”<FONT style="FONT-SIZE: 9pt"><font color="#551A8B">推己及物，其施不穷，故可以终身行之。尹氏曰：“学贵于知要。子贡之问，可谓知要矣。孔子告以求仁之方也。推而极之，虽圣人之无我，不出乎此。终身行之，不亦宜乎？”</font></font><br>
&nbsp;&nbsp;&nbsp; 子曰：“吾之于人也，谁毁谁誉？如有所誉者，其有所试矣。<FONT style="FONT-SIZE: 9pt"><font color="#551A8B">誉，平声。毁者，称人之恶而损其真。誉者，扬人之善而过其实。夫子无是也。然或有所誉者，则必尝有以试之，而知其将然矣。圣人善善之速，而无所苟如此。若其恶恶，则已缓矣。是以虽有以前知其恶，而终无所毁也。</font></font>斯民也，三代之所以直道而行也。”<FONT style="FONT-SIZE: 9pt"><font color="#551A8B">斯民者，今此之人也。三代，夏、商、周也。直道，无私曲也。言吾之所以无所毁誉者，盖以此民，即三代之时所以善其善、恶其恶而无所私曲之民。故我今亦不得而枉其是非之实也。尹氏曰：“孔子之于人也，岂有意于毁誉之哉？其所以誉之者，盖试而知其美故也。斯民也，三代所以直道而行，岂得容私于其闲哉？</font></font><br>
&nbsp;&nbsp;&nbsp; 子曰：“吾犹及史之阙文也，有马者借人乘之。今亡矣夫！”<FONT style="FONT-SIZE: 9pt"><font color="#551A8B">夫，音扶。杨氏曰：“史阙文、马借人，此二事孔子犹及见之。今亡矣夫，悼时之益偷也。”愚谓此必有为而言。盖虽细故，而时变之大者可知矣。胡氏曰：“此章义疑，不可强解。”</font></font><br>
&nbsp;&nbsp;&nbsp; 子曰：“巧言乱德，小不忍则乱大谋。”<FONT style="FONT-SIZE: 9pt"><font color="#551A8B">巧言，变乱是非，听之使人丧其所守。小不忍，如妇人之仁、匹夫之勇皆是。</font></font><br>
&nbsp;&nbsp;&nbsp; 子曰：“众恶之，必察焉；众好之，必察焉。”<FONT style="FONT-SIZE: 9pt"><font color="#551A8B">好、恶，并去声。杨氏曰：“惟仁者能好恶人。众好恶之而不察，则或蔽于私矣。”</font></font><br>
&nbsp;&nbsp;&nbsp; 子曰：“人能弘道，非道弘人。”<FONT style="FONT-SIZE: 9pt"><font color="#551A8B">弘，廓而大之也。人外无道，道外无人。然人心有觉，而道体无为；故人能大其道，道不能大其人也。张子曰：“心能尽性，人能弘道也；性不知检其心，非道弘人也。”</font></font><br>
&nbsp;&nbsp;&nbsp; 子曰：“过而不改，是谓过矣。”<FONT style="FONT-SIZE: 9pt"><font color="#551A8B">过而能改，则复于无过。惟不改则其过遂成，而将不及改矣。</font></font><br>
&nbsp;&nbsp;&nbsp; 子曰：“吾尝终日不食，终夜不寝，以思，<FONT style="FONT-SIZE: 9pt"><font color="#551A8B">句。</font></font>无益，<FONT style="FONT-SIZE: 9pt"><font color="#551A8B">句。</font></font>不如学也。”<FONT style="FONT-SIZE: 9pt"><font color="#551A8B">此为思而不学者言之。盖劳心以必求，不如逊志而自得也。李氏曰：“夫子非思而不学者，特垂语以教人尔。”</font></font><br>
&nbsp;&nbsp;&nbsp; 子曰：“君子谋道不谋食。耕也，馁在其中矣；学也，禄在其中矣。君子忧道不忧贫。”<FONT style="FONT-SIZE: 9pt"><font color="#551A8B">馁，奴罪反。耕所以谋食，而未必得食。学所以谋道，而禄在其中。然其学也，忧不得乎道而已；非为忧贫之故，而欲为是以得禄也。尹氏曰：“君子治其本而不恤其末，岂以在外者为忧乐哉？”</font></font><br>
&nbsp;&nbsp;&nbsp; 子曰：“知及之，仁不能守之；虽得之，必失之。<FONT style="FONT-SIZE: 9pt"><font color="#551A8B">知，去声。知足以知此理，而私欲间之，则无以有之于身矣。</font></font>知及之，仁能守之。不庄以?之，则民不敬。<FONT style="FONT-SIZE: 9pt"><font color="#551A8B">?，临也。谓临民也。知此理而无私欲以间之，则所知者在我而不失矣。然犹有不庄者，盖气习之偏，或有厚于内而不严于外者，是以民不见其可畏而慢易之。下句放此。</font></font>知及之，仁能守之，庄以?之。动之不以礼，未善也。”<FONT style="FONT-SIZE: 9pt"><font color="#551A8B">动之，动民也。犹曰鼓舞而作兴之云尔。礼，谓义理之节文。愚谓学至于仁，则善有诸己而大本立矣。?之不庄，动之不以礼，乃其气禀学问之小疵，然亦非尽善之道也。故夫子历言之，使知德愈全则责愈备，不可以为小节而忽之也。</font></font><br>
&nbsp;&nbsp;&nbsp; 子曰：“君子不可小知，而可大受也；小人不可大受，而可小知也。”<FONT style="FONT-SIZE: 9pt"><font color="#551A8B">此言观人之法。知，我知之也。受，彼所受也。盖君子于细事未必可观，而材德足以任重；小人虽器量浅狭，而未必无一长可取。</font></font><br>
&nbsp;&nbsp;&nbsp; 子曰：“民之于仁也，甚于水火。水火，吾见蹈而死者矣，未见蹈仁而死者也。”<FONT style="FONT-SIZE: 9pt"><font color="#551A8B">民之于水火，所赖以生，不可一日无。其于仁也亦然。但水火外物，而仁在己。无水火，不过害人之身，而不仁则失其心。是仁有甚于水火，而尤不可以一日无也。况水火或有时而杀人，仁则未尝杀人，亦何惮而不为哉？李氏曰：“此夫子勉人为仁之语。”下章放此。</font></font><br>
&nbsp;&nbsp;&nbsp; 子曰：“当仁不让于师。”<FONT style="FONT-SIZE: 9pt"><font color="#551A8B">当仁，以仁为己任也。虽师亦无所逊，言当勇往而必为也。盖仁者，人所自有而自为之，非有争也，何逊之有？程子曰：“为仁在己，无所与逊。若善名为①外，则不可不逊。”</font></font><br>
&nbsp;&nbsp;&nbsp; <FONT style="FONT-SIZE: 9pt"><font color="#551A8B">①“为”，清仿宋大字本作“在”。</font></font><br>
&nbsp;&nbsp;&nbsp; 子曰：“君子贞而不谅。”<FONT style="FONT-SIZE: 9pt"><font color="#551A8B">贞，正而固也。谅，则不择是非而必于信。</font></font><br>
&nbsp;&nbsp;&nbsp; 子曰：“事君，敬其事而后其食。”<FONT style="FONT-SIZE: 9pt"><font color="#551A8B">后，与后获之后同。食，禄也。君子之仕也，有官守者修其职，有言责者尽其忠。皆以敬吾之事而已，不可先有求禄之心也。</font></font><br>
&nbsp;&nbsp;&nbsp; 子曰：“有教无类。”<FONT style="FONT-SIZE: 9pt"><font color="#551A8B">人性皆善，而其类有善恶之殊者，气习之染也。故君子有教，则人皆可以复于善，而不当复论其类之恶矣。</font></font><br>
&nbsp;&nbsp;&nbsp; 子曰：“道不同，不相为谋。”<FONT style="FONT-SIZE: 9pt"><font color="#551A8B">为，去声。不同，如善恶邪正之异。</font></font><br>
&nbsp;&nbsp;&nbsp; 子曰：“辞达而已矣。”<FONT style="FONT-SIZE: 9pt"><font color="#551A8B">辞，取达意而止，不以富丽为工。</font></font><br>
&nbsp;&nbsp;&nbsp; 师冕见，及阶，子曰：“阶也。”及席，子曰：“席也。”皆坐，子告之曰：“某在斯，某在斯。”<FONT style="FONT-SIZE: 9pt"><font color="#551A8B">见，贤遍反。师，乐师，瞽者。冕，名。再言某在斯，历举在坐之人以诏之。</font></font><br>
&nbsp;&nbsp;&nbsp; 师冕出。子张问曰：“与师言之道与？”<FONT style="FONT-SIZE: 9pt"><font color="#551A8B">与，平声。圣门学者，于夫子之一言一动，无不存心省察如此。</font></font>子曰：“然。固相师之道也。”<FONT style="FONT-SIZE: 9pt"><font color="#551A8B">相，去声。相，助也。古者瞽必有相，其道如此。盖圣人于此，非作意而为之，但尽其道而已。尹氏曰：“圣人处己为人，其心一致，无不尽其诚故也。有志于学者，求圣人之心，于斯亦可见矣。”范氏曰：“圣人不侮鳏寡，不虐无告，可见于此。推之天下，无一物不得其所矣。”</font></font><br>
&nbsp;&nbsp;&nbsp; 季氏第十六<FONT style="FONT-SIZE: 9pt"><font color="#551A8B">洪氏曰：“此篇或以为齐论。”凡十四章。</font></font><br>
&nbsp;&nbsp;&nbsp; 季氏将伐颛臾。<FONT style="FONT-SIZE: 9pt"><font color="#551A8B">颛，音专。臾，音俞。颛臾，国名。鲁附庸也。</font></font>冉有、季路见于孔子曰：“季氏将有事于颛臾。”<FONT style="FONT-SIZE: 9pt"><font color="#551A8B">见，贤遍反。按左传史记，二子仕季氏不同时。此云尔者，疑子路尝从孔子自卫反鲁，再仕季氏，不久而复之卫也。</font></font>孔子曰：“求！无乃尔是过与？<FONT style="FONT-SIZE: 9pt"><font color="#551A8B">与，平声。冉求为季氏聚敛，尤用事。故夫子独责之。</font></font>夫颛臾，昔者先王以为东蒙主，且在邦域之中矣，是社稷之臣也。何以伐为？”<FONT style="FONT-SIZE: 9pt"><font color="#551A8B">夫，音扶。东蒙，山名。先王封颛臾于此山之下，使主其祭，在鲁地七百里之中。社稷，犹云公家。是时四分鲁国，季氏取其二，孟孙叔孙各有其一。独附庸之国尚为公臣，季氏又欲取以自益。故孔子言颛臾乃先王封国，则不可伐；在邦域之中，则不必伐；是社稷之臣，则非季氏所当伐也。此事理之至当，不易之定体，而一言尽其曲折如此，非圣人不能也。</font></font>冉有曰：“夫子欲之，吾二臣者皆不欲也。”<FONT style="FONT-SIZE: 9pt"><font color="#551A8B">夫子，指季孙。冉有实与谋，以孔子非之，故归咎于季氏。</font></font>孔子曰：“求！周任有言曰：‘陈力就列，不能者止。’危而不持，颠而不扶，则将焉用彼相矣？<FONT style="FONT-SIZE: 9pt"><font color="#551A8B">任，平声。焉，于虔反。相，去声，下同。周任，古之良史。陈，布也。列，位也。相，瞽者之相也。言二子不欲则当谏，谏而不听，则当去也。</font></font>且尔言过矣。虎兕出于柙，龟玉毁于椟中，是谁之过与？”<FONT style="FONT-SIZE: 9pt"><font color="#551A8B">兕，徐履反。柙，户甲反。椟，音独。与，平声。兕，野牛也。柙，槛也。椟，匮也。言在柙而逸，在椟而毁，典守者不得辞其过。明二子居其位而不去，则季氏之恶，己不得不任其责也。</font></font>冉有曰：“今夫颛臾，固而近于费。今不取，后世必为子孙忧。”<FONT style="FONT-SIZE: 9pt"><font color="#551A8B">夫，音扶。固，谓城郭完固。费，季氏之私邑。此则冉求之饰辞，然亦可见其实与季氏之谋矣。</font></font>孔子曰：“求！君子疾夫舍曰欲之，而必为之辞。<FONT style="FONT-SIZE: 9pt"><font color="#551A8B">夫，音扶。舍，上声。欲之，谓贪其利。</font></font>丘也闻有国有家者，不患寡而患不均，不患贫而患不安。盖均无贫，和无寡，安无倾。<FONT style="FONT-SIZE: 9pt"><font color="#551A8B">寡，谓民少。贫，谓财乏。均，谓各得其分。安，谓上下相安。季氏之欲取颛臾，患寡与贫耳。然是时季氏据国，而鲁公无民，则不均矣。君弱臣强，互生嫌隙，则不安矣。均则不患于贫而和，和则不患于寡而安，安则不相疑忌，而无倾覆之患。</font></font>夫如是，故远人不服，则修文德以来之。既来之，则安之。<FONT style="FONT-SIZE: 9pt"><font color="#551A8B">夫，音扶。内治修，然后远人服。有不服，则修德以来之，亦不当勤兵于远。</font></font>今由与求也，相夫子，远人不服而不能来也；邦分崩离析而不能守也。<FONT style="FONT-SIZE: 9pt"><font color="#551A8B">子路虽不与谋，而素不能辅之以义，亦不得为无罪，故幷责之。远人，谓颛臾。分崩离析，谓四分公室，家臣屡叛。</font></font>而谋动干戈于邦内。吾恐季孙之忧，不在颛臾，而在萧墙之内也。”<FONT style="FONT-SIZE: 9pt"><font color="#551A8B">干，楯也。戈，戟也。萧墙，屏也。言不均不和，内变将作。其后哀公果欲以越伐鲁而去季氏。谢氏曰：“当是时，三家强，公室弱，冉求又欲伐颛臾以附益之。夫子所以深罪之，为其瘠鲁以肥三家也。”洪氏曰：“二子仕于季氏，凡季氏所欲为，必以告于夫子。则因夫子之言而救止者，宜亦多矣。伐颛臾之事，不见于经传，其以夫子之言而止也与？”</font></font><br>
&nbsp;&nbsp;&nbsp; 孔子曰：“天下有道，则礼乐征伐自天子出；天下无道，则礼乐征伐自诸侯出。自诸侯出，盖十世希不失矣；自大夫出，五世希不失矣；陪臣执国命，三世希不失矣。<FONT style="FONT-SIZE: 9pt"><font color="#551A8B">先王之制，诸侯不得变礼乐，专征伐。陪臣，家臣也。逆理愈甚，则其失之愈速。大约世数，不过如此。</font></font>天下有道，则政不在大夫。<FONT style="FONT-SIZE: 9pt"><font color="#551A8B">言不得专政。</font></font>天下有道，则庶人不议。”<FONT style="FONT-SIZE: 9pt"><font color="#551A8B">上无失政，则下无私议。非箝其口使不敢言也。此章通论天下之势。</font></font><br>
&nbsp;&nbsp;&nbsp; 孔子曰：“禄之去公室，五世矣；政逮于大夫，四世矣；故夫三桓之子孙，微矣。”<FONT style="FONT-SIZE: 9pt"><font color="#551A8B">夫，音扶。鲁自文公薨，公子遂杀子赤，立宣公，而君失其政。历成、襄、昭、定，凡五公。逮，及也。自季武子始专国政，历悼、平、桓子，凡四世，而为家臣阳虎所执。三桓，三家，皆桓公之后。此以前章之说推之，而知其当然也。此章专论鲁事，疑与前章皆定公时语。苏氏曰：“礼乐征伐自诸侯出，宜诸侯之强也，而鲁以失政。政逮于大夫，宜大夫之强也，而三桓以微。何也？强生于安，安生于上下之分定。今诸侯大夫皆陵其上，则无以令其下矣。故皆不久而失之也。”</font></font><br>
&nbsp;&nbsp;&nbsp; 孔子曰：“益者三友，损者三友。友直，友谅，友多闻，益矣。友便辟，友善柔，友便佞，损矣。”<FONT style="FONT-SIZE: 9pt"><font color="#551A8B">便，平声。辟，婢亦反。友直，则闻其过。友谅，则进于诚。友多闻，则进于明。便，习熟也。便辟，谓习于威仪而不直。善柔，谓工于媚悦而不谅。便佞，谓习于口语，而无闻见之实。三者损益，正相反也。尹氏曰：“自天子至于庶人，未有不须友以成者。而其损益有如是者，可不谨哉？”</font></font><br>
&nbsp;&nbsp;&nbsp; 孔子曰：“益者三乐，损者三乐。乐节礼乐，乐道人之善，乐多贤友，益矣。乐骄乐，乐佚游，乐宴乐，损矣。”<FONT style="FONT-SIZE: 9pt"><font color="#551A8B">乐，五教反。礼乐之乐，音岳。骄乐宴乐之乐，音洛。节，谓辨其制度声容之节。骄乐，则侈肆而不知节。佚游，则惰慢而恶闻善。宴乐，则淫溺而狎小人。三者损益，亦相反也。尹氏曰：“君子之于好乐，可不谨哉？”</font></font><br>
&nbsp;&nbsp;&nbsp; 孔子曰：“侍于君子有三愆：言未及之而言谓之躁，言及之而不言谓之隐，未见颜色而言谓之瞽。”<FONT style="FONT-SIZE: 9pt"><font color="#551A8B">君子，有德位之通称。愆，过也。瞽，无目，不能察言观色。尹氏曰：“时然后言，则无三者之过矣。”</font></font><br>
&nbsp;&nbsp;&nbsp; 孔子曰：“君子有三戒：少之时，血气未定，戒之在色；及其壮也，血气方刚，戒之在斗；及其老也，血气既衰，戒之在得。”<FONT style="FONT-SIZE: 9pt"><font color="#551A8B">血气，形之所待以生者，血阴而气阳也。得，贪得也。随时知戒，以理胜之，则不为血气所使也。范氏曰：“圣人同于人者血气也，异于人者志气也。血气有时而衰，志气则无时而衰也。少未定、壮而刚、老而衰者，血气也。戒于色、戒于斗、戒于得者，志气也。君子养其志气，故不为血气所动，是以年弥高而德弥邵也。”</font></font><br>
&nbsp;&nbsp;&nbsp; 孔子曰：“君子有三畏：畏天命，畏大人，畏圣人之言。<FONT style="FONT-SIZE: 9pt"><font color="#551A8B">畏者，严惮之意也。天命者，天所赋之正理也。知其可畏，则其戒谨恐惧，自有不能已者。而付畀之重，可以不失矣。大人圣言，皆天命所当畏。知畏天命，则不得不畏之矣。</font></font>小人不知天命而不畏也，狎大人，侮圣人之言。”<FONT style="FONT-SIZE: 9pt"><font color="#551A8B">侮，戏玩也。不知天命，故不识义理，而无所忌惮如此。○尹氏曰：“三畏者，修己之诚当然也。小人不务修身诚己，则何畏之有？”</font></font><br>
&nbsp;&nbsp;&nbsp; 孔子曰：“生而知之者，上也；学而知之者，次也；困而学之，又其次也；困而不学，民斯为下矣。”<FONT style="FONT-SIZE: 9pt"><font color="#551A8B">困，谓有所不通。言人之气质不同，大约有此四等。杨氏曰：“生知学知以至困学，虽其质不同，然及其知之一也。故君子惟学之为贵。困而不学，然后为下。”</font></font><br>
&nbsp;&nbsp;&nbsp; 孔子曰：“君子有九思：视思明，听思聪，色思温，貌思恭，言思忠，事思敬，疑思问，忿思难，见得思义。”<FONT style="FONT-SIZE: 9pt"><font color="#551A8B">难，去声。视无所蔽，则明无不见。听无所壅，则聪无不闻。色，见于面者。貌，举身而言。思问，则疑不蓄。思难，则忿必惩。思义，则得不苟。程子曰：“九思各专其一。”谢氏曰：“未至于从容中道，无时而不自省察也。虽有不存焉者寡矣，此之谓思诚。”</font></font><br>
&nbsp;&nbsp;&nbsp; 孔子曰：“见善如不及，见不善如探汤。吾见其人矣，吾闻其语矣。<FONT style="FONT-SIZE: 9pt"><font color="#551A8B">探，吐南反。真知善恶而诚好恶之，颜、曾、闵、冉之徒，盖能之矣。语，盖古语也。</font></font>隐居以求其志，行义以达其道。吾闻其语矣，未见其人也。”<FONT style="FONT-SIZE: 9pt"><font color="#551A8B">求其志，守其所达之道也。达其道，行其所求之志也。盖惟伊尹、太公之流，可以当之。当时若颜子，亦庶乎此。然隐而未见，又不幸而蚤死，故夫子云然。</font></font><br>
&nbsp;&nbsp;&nbsp; 齐景公有马千驷，死之日，民无德而称焉。伯夷叔齐饿于首阳之下，民到于今称之。<FONT style="FONT-SIZE: 9pt"><font color="#551A8B">驷，四马也。首阳，山名。</font></font>其斯之谓与？<FONT style="FONT-SIZE: 9pt"><font color="#551A8B">与，平声。胡氏曰：“程子以为第十二篇错简‘诚不以富，亦只以异’，当在此章之首。今详文势，似当在此句之上。言人之所称，不在于富，而在于异也。”愚谓此说近是，而章首当有孔子曰字，盖阙文耳。大抵此书后十篇多阙误。</font></font><br>
&nbsp;&nbsp;&nbsp; 陈亢问于伯鱼曰：“子亦有异闻乎？”<FONT style="FONT-SIZE: 9pt"><font color="#551A8B">亢，音刚。亢以私意窥圣人，疑必阴厚其子</font></font>对曰：“未也。尝独立，鲤趋而过庭。曰：‘学诗乎？’对曰：‘未也。’‘不学诗，无以言。’鲤退而学诗。<FONT style="FONT-SIZE: 9pt"><font color="#551A8B">事理通达，而心气和平，故能言。</font></font>他日又独立，鲤趋而过庭。曰：‘学礼乎？’对曰：‘未也。’‘不学礼，无以立。’鲤退而学礼。<FONT style="FONT-SIZE: 9pt"><font color="#551A8B">品节详明，而德性坚定，故能立。</font></font>闻斯二者。”<FONT style="FONT-SIZE: 9pt"><font color="#551A8B">当独立之时，所闻不过如此，其无异闻可知。</font></font>陈亢退而喜曰：“问一得三，闻诗，闻礼，又闻君子之远其子也。”<FONT style="FONT-SIZE: 9pt"><font color="#551A8B">远，去声。尹氏曰：“孔子之教其子，无异于门人，故陈亢以为远其子。”</font></font><br>
&nbsp;&nbsp;&nbsp; 邦君之妻，君称之曰夫人，夫人自称曰小童；邦人称之曰君夫人，称诸异邦曰寡小君；异邦人称之亦曰君夫人。<FONT style="FONT-SIZE: 9pt"><font color="#551A8B">寡，寡德，谦辞。吴氏曰：“凡语中所载如此类者，不知何谓。或古有之，或夫子尝言之，不可考也。”</font></font><br>
    ------------------<br>
　　YOUTH 整理
 </td>
  </tr>
</table>
</center>
</div>
<hr color="#EE9B73" size="1">
<center><A HREF="007.htm" tppabs="http://www.goldnets.com/gd/100/sishu/lunyujz/007.htm"><span style="background-color: #E1DFF2">上一页</span></a>　　<a href="library/goldbooknew/index.htm" tppabs="http://www.goldnets.com/"><span style="background-color: #E1DFF2">回首页</span></a>　　<A HREF="009.htm" tppabs="http://www.goldnets.com/gd/100/sishu/lunyujz/009.htm"><span style="background-color: #E1DFF2">下一页</span></a></center>
</body>
</html>
