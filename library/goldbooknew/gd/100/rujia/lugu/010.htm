<html>
<head>
<title>黄金书屋---本行〔一〕第十</title>
   <META HTTP-EQUIV="Content-Type" CONTENT="text/html; charset=utf-8">
<style>
#page {position:absolute; z-index:0; left:0px; top:0px}
.swy1 {font: 12pt/18pt "宋体"} 
</style>
</head>
<BODY TEXT="#000000" BGCOLOR="#E4EBF1" LINK="#0000EE" VLINK="#551A8B" ALINK="#FF0000">
<CENTER><B><FONT FACE="楷体_GB2312"><FONT COLOR="#FF6666"><FONT SIZE=5>本行〔一〕第十</FONT></FONT></font></B></CENTER>
<center><HR WIDTH="85%"></CENTER>
<div align="center">
<table border="0" width="90%">
  <tr>
    <td class="swy1"><br>
　　<FONT style="FONT-SIZE: 9pt"><font color="#551A8B">〔一〕黄震曰：“本行言立行本仁义。”戴彦升曰：“本行篇大旨在贵德贱财。”唐晏曰：“此篇义主本诸身以加乎民。”</font></font><br>
　　治以道〔一〕德为上，行以仁义为本。故尊于位而无德者绌〔二〕，富于财而无义者刑，贱而好德者尊，贫而有义者荣。段干木徒步〔三〕之士，修道行德，魏文侯过其闾而轼之〔四〕。夫子陈、蔡之厄〔五〕，豆饭菜羹，不足以接馁〔六〕，二三子〔七〕布弊〔八〕褞袍，不足以御寒〔九〕，倥偬〔一０〕屈厄，自处甚矣；然而夫子当于道〔一一〕，二三子近于义，自布衣之士，上□天子，下齐庶民，而〔一二〕累其身而匡上也。及闵〔一三〕周室之衰微，礼义之不行也，厄挫顿仆，历说〔一四〕诸侯，欲匡帝王之道〔一五〕，反天下之政，身无其立〔一六〕，而世无其主，周流〔一七〕天下，无所合意，大道隐而不舒，羽翼摧而不申，自□□□深授其化，以序终始〔一八〕，追治去事，以正来世〔一九〕，按纪图录〔二０〕，以知性命〔二一〕，表定六艺，以重儒术〔二二〕，善恶不相干〔二三〕，贵贱不相侮，强弱不相凌，贤与不肖不得相踰，科第〔二四〕相序，为万□□□〔二五〕而不绝，功传而不衰，诗、书、礼、乐，为得其所〔二六〕，乃天道之所立，大义之所行也，岂以□□□威耶？<br>
　　<FONT style="FONT-SIZE: 9pt"><font color="#551A8B">〔一〕宋翔凤曰：“本缺二字，依治要增，又多一字。”<br>
　　〔二〕“绌”，宋翔凤曰：“本作‘黜’，依治要。”<br>
　　〔三〕战国策齐策：“今夫士之高者，乃称匹夫徒步，而处农亩，下则鄙野，监门闾里，士之贱也亦甚矣。”淮南子泛论篇：“苏秦匹夫徒步之人也。”谓一匹之夫，出门无车，故称徒步也。<br>
　　〔四〕吕氏春秋期贤篇：“魏文侯过段干木之闾而轼之，其仆曰：‘君胡为轼？’曰：‘此非段干木之闾欤？段干木盖贤者也，吾安敢不轼！且吾闻段干木未尝肯以己易寡人也，吾安敢骄之！段干木光乎德，寡人光乎地；段干木富乎义，寡人富乎财。’其仆曰：‘然则君何不相之？’于是君请相之，段干木不肯受，则君乃致禄百万而时往馆之。于是国人皆喜，相与诵之曰：‘吾君好正，段干木之敬。吾君好忠，段干木之隆。’居无几何，秦兴兵欲攻魏，司马唐谏秦君曰：‘段干木贤者也，而魏礼之，天下莫不闻，无乃不可加兵乎？’秦君以为然，乃按兵辍不敢攻之。”<br>
　　〔五〕吕氏春秋慎人篇：“孔子穷于陈、蔡之间，七日不尝食，藜羹不糁。宰予备（注云当作“惫”）矣，孔子弦歌于室，颜回择菜于外。子路与子贡相与而言曰：‘夫子逐于鲁，削迹于卫，伐树于宋，穷于陈、蔡，杀夫子者无罪，借夫子者不禁，夫子弦歌鼓舞，未尝绝音，盖君子之无所丑也若此乎？’颜回无以对，入以告孔子。孔子憱然推琴，喟然而叹曰：‘由与赐小人也。召，吾语之。’子路与子贡入。子贡曰：‘如此者，可谓穷矣。’孔子曰：‘是何言也？君子达于道之谓达，穷于道之谓穷。今丘也，抱仁义之道，以遭乱世之患，其所也，何穷之谓？故内省而不疚于道，临难而不失其德，大寒既至，霜雪既降，吾是以知松柏之茂也。昔桓公得之莒，文公得之曹，越王得之会稽，陈、蔡之阨，于丘其幸乎！’孔子烈然返瑟而弦，子路抗然执干而舞。子贡曰：‘吾不知天之高也！不知地之下也！’”<br>
　　〔六〕唐晏曰：“按周官廪人：‘则共其接盛。’注：‘接读为扱。’淮南精神训：‘圣人食足接气。’”案：淮南精神篇高注：“接，续也。”文子守平篇作“圣人食足以充虚接气”。接馁、接气，当与今言维持生命义同。<br>
　　〔七〕论语八佾：“出曰：‘二三子何患于丧乎？’”集解：“孔曰：‘语诸弟子言何患于夫子圣德之将丧亡邪？’”论语述而“子曰：‘二三子以我为隐乎？’”集解：“包曰：‘二三子谓诸弟子。’”论语阳货：“子曰：‘二三子，偃之言是也。’集解：“孔曰：‘从行者。’”邢疏曰：“呼其弟子从行者也。”礼记檀弓上：“孔子与门人立，拱而尚右，二三子亦皆尚右。孔子曰：‘二三子之嗜学也！我则有姊之丧故也。’二三子皆尚左。”二三子俱谓孔子诸弟子，非指二三人，用法与此正同。<br>
　　〔八〕“弊”，天一阁本、唐本作“敝”。俞樾曰：“樾谨按：弊者，●之假字。广雅：‘●，袂也。’布●，谓布袂也，古无●字，或以敝为之。礼记缁衣篇：‘苟有衣，必见其敝。’谓有衣必见其袂也。说本王氏念孙。此又作‘弊’，盖以声近而通用，本无定字耳。”案：俞说是，天一阁本、唐本正作“敝”。<br>
　　〔九〕“御寒”，唐本作“避寒”。<br>
　　〔一０〕楚辞刘向九叹：“悲余生之无欢兮，愁倥偬于山陆。”王逸注：“倥偬，犹困苦也。”洪兴祖补曰：“倥偬，苦贡、走贡二切，困苦也。”后汉书张衡传：“诚所谓将隆大位，必先倥偬之也。”注：“埤苍曰：‘倥偬，穷困也。’”<br>
　　〔一一〕器案：当于道，谓任于道，即以道为己任也。国语晋语九：“襄子曰：“吾闻之：德不纯，而福禄并至谓之幸。夫幸非福，非德不当雝。’”韦解：“当犹任也。雝，和也。言唯有德者，任以福禄为和乐也。”<br>
　　〔一二〕“而”，唐晏曰：“此字有误。”器案：疑当作“以”。<br>
　　〔一三〕“闵”，天一阁本作“悯”，俗别字。<br>
　　〔一四〕器案：文选刘孝标辩命论：‘历说而不入。”历说谓周流游说。吕氏春秋遇合篇：“孔子周流海内，再干世主，如齐至卫，所见八十余君。”汉书杨雄传：“或七十说而不遇。”注：“应劭曰：‘孔丘也。’”<br>
　　〔一五〕论语宪问篇集解引马融曰：“匡，正也。”文子精诚篇：“圣人不降席而匡天下。”淮南缪称篇：“舜不降席而天下治。”则匡有治义。<br>
　　〔一六〕“立”，子汇本、唐本作“位”。宋翔凤曰：“按‘立’与‘位’通。”文廷式曰：“‘立’，古‘位’字。”<br>
　　〔一七〕论衡儒增篇：“书说：孔子不能容于世，周流游说七十余国，未尝得安。”楚辞离骚：“周流乎天余乃下。”又云：“路修远以周流。”俱谓“周遍流行”（文选上林赋注语）也。<br>
　　〔一八〕“序”原作“厚”，今据孙诒让说校改。孙诒让曰：“案：此言孔子作春秋也。‘厚’当为‘序’，汉隶‘序’‘厚’二字形近，（汉荆州刺史度尚碑“厚”作“●”，三公山碑“厚”作“●”，并与“序”相似。）故传写多互讹。毛诗序：‘厚人伦。’释文云：‘厚本作序。’亦其证也。序终始，谓序次十二公之事也。”<br>
　　〔一九〕唐晏曰：“此修春秋也。”<br>
　　〔二０〕后汉书方术谢夷吾传：“推考星度，综校图录。”图录谓谶纬，然则谶纬之道，汉初人即谓其托始于孔子也。<br>
　　〔二一〕唐晏曰：“此赞易也。”<br>
　　〔二二〕宋翔凤曰：“本缺（重儒术）三字，依别本补。”唐晏曰：“此总言诗、书、礼、乐。”<br>
　　〔二三〕“干”，两京本误“于”。<br>
　　〔二四〕汉书元纪：“永光元年二月，诏丞相、御史，举质朴、敦厚、逊让、有行者，光禄岁以此科第郎、从官。”师古曰：“始令丞相、御史举此四科人以擢用之，而见在郎及从官，而见在郎以从官，又令光禄每岁依此科考校，定其第高下，用知其人贤否也。”则科第谓依科考校，第其高下，使之相序，如甲科、乙科是也。<br>
　　〔二五〕唐晏曰：“所阙不止三字。”<br>
　　〔二六〕论语子罕：“子曰：‘吾自卫反鲁，然后乐正，雅、颂各得其所。’”集解：“郑曰：‘反鲁，哀公十一年冬，是时，道衰乐废，孔子来还乃正之，故雅、颂各得其所。’”</font></font><br>
　　夫人之好〔一〕色，非脂粉所能饰；大怒之威，非气力所能行也。圣人乘天威〔二〕，合天气〔三〕，承天功〔四〕，象天容〔五〕，而不与为功，岂不难哉〔六〕？夫酒池可以运〔七〕舟，糟丘可以远望〔八〕，岂贫于财哉？统四海之权〔九〕，主九州之众，岂弱于武力哉〔一０〕？然功不能自存，而〔一一〕威不能自守，非〔一二〕贫弱也〔一三〕，乃道德不存乎身，仁义不加于〔一四〕下也。<br>
　　<FONT style="FONT-SIZE: 9pt"><font color="#551A8B">〔一〕“好”，唐晏曰：“上声。”<br>
　　〔二〕尚书泰誓上：“肃将天威。”孔氏传：“敬行天罚。”<br>
　　〔三〕淮南子泰族篇：“圣人怀天气，抱天心。”<br>
　　〔四〕尚书舜典：“亮天功。”荀子天论：“皆知其所以成，莫知其无形，夫是之谓天功。”（“功”字原缺，据杨倞注引或曰及王念孙说订补。）<br>
　　〔五〕齐书张融传海赋：“照天容於■渚，鏡海色於魦潯。”案白虎通圣人篇：“圣人者何？圣者，通也，道也，声也。道无所不通，明无所不照，闻声知情，与天地合德，日月合明，四时合序，鬼神合吉凶。”义与此相会。<br>
　　〔六〕唐晏曰：“文选注引作‘圣人承天威，承天功，与之争功，岂不难哉’？”<br>
　　〔七〕“运”，宋翔凤曰：“本作‘泛’，依治要改。”<br>
　　〔八〕“远望”，宋翔凤曰：“本作‘望远’，依治要改。”案：太平御览七六八引尸子：“六马登糟丘，方舟泛酒池。”韩诗外传四：“桀为酒池，可以运舟，糟丘可以望十里。”新序节士：“桀为酒池，足以运舟，糟丘足以望七里。”淮南子本经篇：“纣为肉圃酒池。”高诱注：“纣积肉以为园圃，积酒以为渊池。今河内朝歌，纣所都也，城西有糟丘、酒池处是也。”<br>
　　〔九〕明诫篇云：“操四海之纲。”与此义同。<br>
　　〔一０〕宋翔凤曰：“本无‘武’字，依治要增。”<br>
　　〔一一〕宋翔凤曰：“‘而’字依治要增。”<br>
　　〔一二〕“非”，宋翔凤曰：“本下有‘为’字，依治要删。”<br>
　　〔一三〕宋翔凤曰：“本无‘也’字，依治要增。”<br>
　　〔一四〕“于”，唐本作“乎”。宋翔凤曰：“本下有‘天’字，依治要删。”</font></font><br>
　　故察于利〔一〕而惛〔二〕于道者，众之所谋也；果于力而寡于义者，兵之所图也〔三〕。君子笃于义〔四〕而薄于利，敏于行〔五〕而慎于言〔六〕，所□□□广〔七〕功德也。故曰：“不义而富且贵，于我如浮云。”〔八〕<br>
　　<FONT style="FONT-SIZE: 9pt"><font color="#551A8B">〔一〕“利”，宋翔凤曰：“本作‘财’，依治要。”<br>
　　〔二〕“惛”，宋翔凤曰：“本作‘昏’，依治要。”唐本无“而”字。<br>
　　〔三〕唐晏曰：“按以上一节，即孔子告冉有、季路‘不在颛臾，而在萧墙之内’之说也。”宋翔凤曰：“‘也’下本有‘故’，依治要删。”<br>
　　〔四〕案：文选江文通杂体诗注引作“君子笃义于惠”。<br>
　　〔五〕“行”，宋翔凤曰：“本作‘事’，依治要改。”<br>
　　〔六〕论语学而：“敏于事而慎于言。”集解：“孔曰：‘敏，疾也。’”邢疏：“敏，疾也，言当敏疾于所学，事业则有成功。说命曰‘敬逊务时，敏厥修乃来’是也。学有所得，又当慎言说之。”<br>
　　〔七〕宋翔凤曰：“‘广’字依治要增。”<br>
　　〔八〕论语述而：“不义而富且贵，于我如浮云。”集解：“郑曰：‘富贵而不以义者，于我如浮云，非己之有。’”</font></font><br>
　　夫怀璧玉，要环佩，服名宝，藏珍怪，玉斗酌酒，金罍〔一〕刻镂，所以夸小人之目者也〔二〕；高台百仞，金城文画〔三〕，所以疲百姓之力〔四〕者也。故圣人卑宫室而高道德，恶衣〔五〕服而勤仁义〔六〕，不损其行，以好〔七〕其容，不亏其德，以饰其身，国不兴不事〔八〕之功，家不藏不用〔九〕之器，所以稀力役〔一０〕而省贡献也。璧玉珠玑〔一一〕，不御〔一二〕于上，则翫好〔一三〕之物弃于下；琱琢刻画之类〔一四〕，不纳于君，则淫伎曲巧〔一五〕绝于下〔一六〕。夫释农桑之事，入山海，采珠玑〔一七〕，捕豹翠〔一八〕，消■〔一九〕力，散布泉〔二０〕，以极耳目之好，快淫侈之心〔二一〕，岂不谬哉〔二二〕？<br>
　　<FONT style="FONT-SIZE: 9pt"><font color="#551A8B">〔一〕诗周南卷耳：“我姑酌彼金罍。”正义：“罍，卢回反，酒樽也。韩诗云：‘天子以玉饰，诸侯大夫皆以黄金饰，士以梓。’”<br>
　　〔二〕宋翔凤曰：“此三十字，本作‘夫身带璧玉，膺瑰佩，服府藏珍□□□□酌含银刻镂，可以夸小人，非所以厚于己而济于事也’，今依治要改。意林引此云：‘玉斗酌酒，金碗刻镂，所以夸小人，非厚己也。’”<br>
　　〔三〕宋翔凤曰：“本作‘金□□□□帘雕饰’，依治要改，无缺字。”器案：文选班孟坚西都赋：“建金城之万雉。”六臣注：“向曰：‘言立此城基固如金。’”又左太冲蜀都赋：“金城石郭，兼市中区。”刘渊林注：“金、石，言坚也。”又案：文选啸赋注及七启注引俱作“高台百仞，文轩雕■”，李善曰：“文，画饰也。轩，殿槛也。”所引较治要义胜，疑治要有误。<br>
　　〔四〕宋翔凤曰：“本下有‘非所以（原挩“以”字，则为六字矣，今补）扶弱存亡’七字，依治要删。”<br>
　　〔五〕宋翔凤曰：“本缺‘恶衣’二字，依治要补。”<br>
　　〔六〕宋翔凤曰：“‘勤’本作‘谨’，依治要改。”今案：论语泰伯：“子曰：‘禹，吾无闲然矣！菲饮食而致孝乎鬼神，恶衣服而致美乎黻冕，卑宫室而尽力于沟洫。禹，吾无间然矣！’”邢疏曰：“恶衣服，言禹降损其常服。卑宫室，言禹卑下所居之宫室。”<br>
　　〔七〕“好”，宋翔凤曰：“本作‘增’，依治要改。”<br>
　　〔八〕“不”，宋翔凤曰：“本作‘无’，依治要改。”<br>
　　〔九〕“不”，宋翔凤曰：“本作‘无’，依治要改。”<br>
　　〔一０〕孟子尽心下：“有力役之征。”赵岐注：“征，赋也。力役，民负荷冢养之役也。”<br>
　　〔一一〕楚辞东方朔七谏：“贯鱼眼与珠玑。”王逸注：“圜泽为珠，廉隅为玑。”补曰：“玑字音机，珠不圆也。”<br>
　　〔一二〕礼记王制：“千里之内以为御。”正义：“御是进御所须。”<br>
　　〔一三〕周礼天官大府：“凡式贡之余财，以共玩好之用。”疏云：“以供玩好器物之用。”翫、玩古通。<br>
　　〔一四〕宋翔凤曰：“此六字本作‘雕刻綪画’四字，依治要改增。”案：唐本作“雕刻绘画”。<br>
　　〔一五〕淮南子原道：“所谓人者，偶●智故，曲巧伪作，所以俯仰于世人，而与俗交者也。”<br>
　　〔一六〕“下”，宋翔凤曰：“本作‘民’，依治要。”<br>
　　〔一七〕宋翔凤曰：“本有‘求瑶琨，探沙谷’六字，依治要删。”<br>
　　〔一八〕宋翔凤曰：“本作‘捕翡翠，□玳瑁，搏犀象’，今依治要改删。”<br>
　　〔一九〕“■”，唐本作“觔”，字同。<br>
　　〔二０〕周礼天官外府：“掌邦布之入出。”郑注：“布，泉也。布读为宣布之布。其藏曰泉，其行曰布。取名于水泉，其流行无不遍。”汉书食货志下：“故货……流于泉，布于布。”注：“如淳曰：‘流行如泉也。’又曰：‘布于民间。’”<br>
　　〔二一〕宋翔凤曰：“本作‘以快淫邪之心’，今依治要。”<br>
　　〔二二〕唐晏曰：“陈义极高，遣词极雅，贾长沙乏其深纯，董江都逊其丽则。”</font></font><br>
    ------------------<br>
　　YOUTH 整理
 </td>
  </tr>
</table>
</center>
</div>
<hr color="#EE9B73" size="1">
<center><A HREF="009.htm" tppabs="http://www.goldnets.com/gd/100/rujia/lugu/009.htm"><span style="background-color: #E1DFF2">上一页</span></a>　　<a href="library/goldbooknew/index.htm" tppabs="http://www.goldnets.com/"><span style="background-color: #E1DFF2">回首页</span></a>　　<A HREF="011.htm" tppabs="http://www.goldnets.com/gd/100/rujia/lugu/011.htm"><span style="background-color: #E1DFF2">下一页</span></a></center>
</body>
</html>
