<html>
<head>
<title>黄金书屋---道基〔一〕第一</title>
   <META HTTP-EQUIV="Content-Type" CONTENT="text/html; charset=utf-8">
<style>
#page {position:absolute; z-index:0; left:0px; top:0px}
.swy1 {font: 12pt/18pt "宋体"} 
</style>
</head>
<BODY TEXT="#000000" BGCOLOR="#E4EBF1" LINK="#0000EE" VLINK="#551A8B" ALINK="#FF0000">
<CENTER><B><FONT FACE="楷体_GB2312"><FONT COLOR="#FF6666"><FONT SIZE=5>道基〔一〕第一</FONT></FONT></font></B></CENTER>
<center><HR WIDTH="85%"></CENTER>
<div align="center">
<table border="0" width="90%">
  <tr>
    <td class="swy1"><br>
　　<FONT style="FONT-SIZE: 9pt"><font color="#551A8B">〔一〕黄震曰：“道基言天地既位，而列圣制作之功。”戴彦升曰：“道基篇原本天地，历叙先圣，终论仁义。知伯杖威任力而亡，秦二世尚刑而亡，语在其中，盖即面折高帝语，退而奏之，故为第一篇也。”唐晏曰：“此篇历叙前古帝王，而总之以仁义。”器案：本书慎微篇：“夫大道履之而行，则无不能，故谓之道。”论衡本性篇引陆贾曰：“天地生人也，以礼义之性；人能察己所以受命则顺，顺之谓道。”意谓顺应自然之道也。此文言道基，义亦相会。</font></font><br>
　　传曰〔一〕：“天生万物，以地养之，圣人成之。”〔二〕功德〔三〕参合〔四〕，而道术〔五〕生焉。<br>
　　<FONT style="FONT-SIZE: 9pt"><font color="#551A8B">〔一〕器案：周礼夏官训方氏职：“诵四方之传道。”郑玄注：“传道，世世所传说往古之事也。”庄子盗跖篇：“此上世之所传，下世之所语也。”荀子非相篇：“而况于十世之传也。”杨倞注：“传，传闻也。”凡古书言“传曰”者有二端：一则传其言，如此文所引“传曰”云云是；一则传其事，如史记伯夷列传“其传曰：‘伯夷、叔齐，孤竹君之二子也。’”索隐：“案其传，盖韩诗外传及吕氏春秋也。”然则“传曰”云云者，其文■盖太半俱足征矣。<br>
　　〔二〕器案：荀子富国篇：“故曰：‘天地生之，圣人成之。’此之谓也。”杨倞注：“古者有此语，引以明之也。”荀子与陆贾俱引是文，盖皆有所本也。<br>
　　〔三〕功德，文选班孟坚西都赋：“功德着乎祖宗。”李善注：“汉书景帝诏曰：‘歌者所以发德，舞者所以立功。’”功谓功业，德谓德化。<br>
　　〔四〕参合，荀子天论篇：“天有其时，地有其财，人有其治，夫是之谓能参。”杨倞注：“人能治天时地财而用之，则是参乎天地。”此文参合，亦谓圣人之功德与天地参也。<br>
　　〔五〕道术，庄子天下篇言“古之所谓道术”，“道术将为天下裂”，吕氏春秋执一篇言田骈以道术说齐王，又诬徒篇言道术之大行，由于师之善教，道术之废，由于师之不善处。高诱诬徒篇注云：“术，道也。”然则单举之曰道，兼举之则曰道术也。贾子新书有道术篇，其文有曰：“曰：数闻道之名矣，而未知其实也，请问道者何谓也？对曰：道者所从接物也，其本者谓之虚，其末者谓之术；虚者言其精微也，平素而无设施也；术也者，所从制物也，动静之数也；凡此皆道也。”诸言道术，各有所指，盖诸子百家各思以其道易天下，其所谓道，皆道其所谓道也。</font></font><br>
　　故曰〔一〕：张〔二〕日月，列星辰，序四时〔三〕，调阴阳，布气〔四〕治性〔五〕，次置五行，春生夏长，秋收冬藏〔六〕，阳生〔七〕雷电，阴成霜雪，养育群生〔八〕，一茂一亡〔九〕，润之以风雨〔一０〕，曝之以日光〔一一〕，温之以节气，降之以殒霜，〔一二〕位之以众星，制之以斗衡〔一三〕，苞之以六合，罗之以纪纲〔一四〕，改之以灾变〔一五〕，告之以祯祥〔一六〕，动之以生杀，悟之以文章〔一七〕。<br>
　　<FONT style="FONT-SIZE: 9pt"><font color="#551A8B">〔一〕故曰：史记天官书：“故曰：虽有明天子，必视营惑所在。”索隐：“此据春秋纬文耀钩，故言故曰。”又魏世家：“故曰：君终无适子，其国可破也。”索隐：“此盖古人之言及俗语，故云故曰。”又蒙恬传：“臣故曰：过可振而谏可觉也。”索隐：“此故曰者，必先志有此言，而蒙恬引之以成说也，今不知出何书耳。”又太史公自序：“故曰：圣人不朽，时变是守。”索隐：“故曰：圣人不朽，至因者君之纲，此出鬼谷子，迁引之以成其章，故称故曰也。”寻吕氏春秋君守篇：“故曰：中欲不出谓之扃，外欲不入谓之闭。”淮南子主术篇、文子上仁篇均有其文，此司马贞所谓“古人之言”是也。文选枚叔七发：“故曰：发蒙解惑，不足以言也。”李善注：“素问：黄帝曰：发蒙解惑，未足以论也。”又刘越石劝进表：“故曰：丧君有君，群臣辑睦，好我者劝，恶我者惧。”注：“左传僖十五年：丧君有君，群臣辑睦，甲兵益多，好我者劝，恶我者惧，庶有益乎。”此又注家直举古人之言以证成之者。本书诸言故曰者，太半当作如是解，然亦有就上文而推言之者，如此文是也。寻淮南子泰族篇：“天设日月，列星辰，调阴阳，张四时。”淮南与陆氏此文，当出一源，惜尚未能探明耳。<br>
　　〔二〕张，张设，与陈列义近。千字文：“辰宿列张”，本此。特此为对文，彼则联举耳。<br>
　　〔三〕序四时，谓春夏秋冬四时代序也。史记太史公自序：“序四时之大顺。”<br>
　　〔四〕易林一坤之干：“谷风布气，万物出生。萌庶长养，华叶茂成。”文选陆士衡演连珠：“日薄星回，穹天所以纪物，山盈川冲，方土所以播气。”李善注：“郑玄考工记注：播，散也。”播气，即布气也。<br>
　　〔五〕治性，本书怀虑篇：“养气治性。”文同而义别，彼谓人之性，此谓物之性也。治物之性者，顺应万物自然之性，即下文所谓“不夺物性”也。<br>
　　〔六〕淮南本经篇：“四时者，春生夏长，秋收冬藏，取予有节，出入有量（从王念孙校），开阖张歙，不失其叙，喜怒刚柔，不离其理。”史记太史公自序：“夫春生夏长，秋收冬藏，此天道之大经也。”<br>
　　〔七〕意林二引“生”作“出”。<br>
　　〔八〕淮南子原道篇：“泰古二皇，得道之柄，立于中央，神与化游，以抚四方。……其德优天地而和阴阳，节四时而调五行，呴谕覆育，万物群生。”可与本文互参。高诱彼注云：“五行：金、木、水、火、土也。育，长也。”<br>
　　〔九〕一茂一亡，文廷式曰：“‘茂’当作‘存’，草书‘存’作‘●’，故讹为‘茂’矣。”器案：“茂”疑当作“有”，谷梁传昭公十六年：“一有一亡曰有。”有、茂音近之误。<br>
　　〔一０〕易系辞上：“润之以风雨。”寻礼记乐记：“奋之以风雨。”正义：“万物得风雨奋迅而出也。”义与此相辅相成。<br>
　　〔一一〕“曝”，唐本作“暴”，曝，俗别字。孟子滕文公上：“秋阳以暴之。”赵岐注：“秋阳，周之秋，夏之五六月，盛阳也。”淮南子泰族篇：“日以暴之，夜以息之。”<br>
　　〔一二〕殒霜，春秋僖公三十三年：“陨霜不杀草。”谷梁传同，公羊传作“霣霜”，汉书五行志上：“诛罚绝理，厥灾水，其水也而杀人，以陨霜。”又云：“陨霜杀谷。”又中之下：“陨霜杀叔草。”陨、霣、殒音义俱同，然陆氏传谷梁，则“殒”或当作“陨”也。<br>
　　〔一三〕广雅释天：“北斗七星……五为衡。”<br>
　　〔一四〕白虎通三纲六纪篇：“三纲者，何谓也？谓君臣、父子、夫妇也。六纪者，谓诸父、兄弟、族人、诸舅、师长、朋友也。故含文嘉曰：‘君为臣纲，父为子纲，夫为妻纲。’又曰：‘敬诸父兄，六纪道行，诸舅有义，族人有序，昆弟有亲，师长有尊，朋友有旧。’何谓纲纪？纲者，张也；纪者，理也。大者为纲，小者为纪，所以张理上下，整齐人道也。人皆怀五常之性，有亲爱之心，是以纲纪为化，若罗网之有纪纲，而万目张也。诗云：‘亹亹文王，纲纪四方。’”<br>
　　〔一五〕春秋繁露必仁且知篇：“灾者，天之谴也；异者，天之威也；谴之而不知，乃畏之以威。凡灾异之本，尽生于国家之失，天出灾异以谴告之，谴告之不知变，乃见怪异以惊骇之，尚不知畏恐，其殆咎乃至，以此见天意之仁而不欲害人也。”语又见汉书董仲舒传。灾异，即灾变也。白虎通灾变篇：“天所以有灾变何？所以谴告人君，觉悟其行，欲令悔过修德，深思虑也。”<br>
　　〔一六〕礼记中庸：“国家将兴，必有祯祥。”正义：“祯祥，吉之萌兆。祥，善也。言国家之将兴，必先有嘉庆善祥也。文说祯祥者，言人有至诚，天地不能隐，如文王有至诚，招赤雀之瑞也。国本有今异曰祯，本无今有曰祥。何为本有今异者？何胤云：‘国本有雀，今有赤雀来，是祯也。国本无凤，今有凤来，是祥也。’”<br>
　　〔一七〕太平御览七八引礼含文嘉：“伏者，别者；牺者，献也，法也。伏牺德洽上下，天应之以鸟兽文章，地应之以龟书，伏牺乃则象作易卦。”又引春秋内事：“伏牺氏以木德王天下。天下之人，未有室宅，未有水火之和，于是乃仰观天文，俯察地理，始画八卦，定天地之位，分阴阳之数，推列三光，建分八节，以爻应气，凡二十四气，消息祸福，以制吉凶。”据此，则所谓文章，谓天文也。</font></font><br>
　　故在天者可见，在地者可量〔一〕，在物者可纪，在人者可相。<br>
　　<FONT style="FONT-SIZE: 9pt"><font color="#551A8B">〔一〕易系辞上：“在天成象，在地成形，变化见矣。”韩康伯注：“象况，日月星辰；形况，山川草木也。悬象运转，以成昏明，山泽通气，而云行施，故变化见也。”</font></font><br>
　　故地封五岳〔一〕，画四渎〔二〕，规洿泽，通水泉，树物养类，苞植〔三〕万根，暴形养精，以立群生，不违天时，不夺物性〔四〕，不藏其情，不匿其诈〔五〕。<br>
　　<FONT style="FONT-SIZE: 9pt"><font color="#551A8B">〔一〕风俗通义山泽篇：“五岳：东方泰山，诗云：‘泰山岩岩，鲁邦所瞻。’尊曰岱宗，岱者，长也，万物之始，阴阳交代，云触石而出，肤寸而合，不崇朝而遍雨天下，其惟泰山乎！故为五岳之长。王者受命易姓，改制应天，功成封禅，以告天地。孔子曰：‘封泰山，禅梁父，可得而数，七十有二。’岱宗庙在博县西北三十里，山虞长守之。十月曰合冻，腊月曰涸冻，正月曰解冻，皆太守自侍祠；若有秽疾，代行事。法七十万五千三牲，燔柴，上福脯三十朐，县次传送京师。四岳皆同王礼。南方衡山，一名霍山，霍者，万物盛长，垂枝布叶，霍然而大。庙在庐江灊县。西方崋山，崋者，华也，万物滋熟，变华于西方也。庙在弘农崋阴县。北方恒山，恒者，常也，万物伏藏于北方有常也。庙在中山上曲阳县。中央曰嵩高，嵩者，高也，诗云：‘嵩高惟岳，峻极于天。’庙在颍川阳城县。”<br>
　　〔二〕风俗通义山泽篇：“四渎：河出炖煌塞外昆仑山，发源注海。易：‘河出图，圣人则之。’禹贡：‘九河既道。’诗曰：‘河水洋洋。’庙在河南荥阳县。河堤谒者掌四渎，礼祠与五岳同。江出蜀郡湔氐徼外崏山，入海。诗云：‘江、汉陶陶。’禹贡：‘江、汉朝宗于海。’庙在广陵江都县。淮出南阳平氏桐柏大复山东南，入海。禹贡：‘海、岱及淮，淮、沂其乂。’诗云：‘淮水汤汤。’庙在平氏县。济出常山房子赞皇山，东入沮。禹贡：‘浮于汶，达于济。’庙在东郡临邑县。”<br>
　　〔三〕“植”，李本、子汇本、程本、两京本、天一阁本作“殖”，古通。后不复出。<br>
　　〔四〕不夺物性，周易干卦文言：“干元者，始而亨者也。利贞者，性情也。”王弼注：“不为干元，何能通物之性？不性其情，何能久行其正？是故始而亨者必干元也，利而正者必性情也。”文选颜延年皇太子释奠会作诗：“物性其情。”李善注引周易王弼注此文而译之曰：“所言物性其情，各存其性”，即不夺物性之谓也。<br>
　　〔五〕荀子修身篇：“匿行曰诈。”</font></font><br>
　　故知天者仰观天文，知地者俯察地理〔一〕。跂行〔二〕喘息，〔三〕蜎飞〔四〕蠕动〔五〕之类，水生陆行，根着叶长〔六〕之属，为宁其心而安其性，盖天地相承，气感〔七〕相应而成者也〔八〕。<br>
　　<FONT style="FONT-SIZE: 9pt"><font color="#551A8B">〔一〕易系辞上：“仰以观于天文，俯以察于地理。”汉书郊祀志下：“祀天则天文从，祭地则地理从。三光，天文也。山川，地理也。”文选左太冲吴都赋：“夫上图景宿，辨于天文者也。下料物土，析于地理者也。”李善注：“文子曰：‘天道为文，地道为理。’”又潘安仁闲居赋注：“日月五星，天之文也。”又谢灵运会吟行：“列宿炳天文，负海横地理。”注：“宋衷易纬注曰：‘天文谓三光，地理谓五土。’”<br>
　　〔二〕史记匈奴传：“跂行喙息蠕动之类。”索隐：“案跂音岐，又音企，言虫豸之类，或企踵而行。”正义：“凡有足而行曰跂行。周书云：‘■鹿之类为跂行，并以足跪不着地，如人企。’按又音企。”汉书郊祀志郊祀歌青阳三：“跂行毕逮。”师古曰：“跂行，有足而行者也。”又匈奴传：“跂行喙息蠕动之类。”师古曰：“凡有足而行者也。”字又作“蚑”，淮南子原道篇：“蝡动蚑作。”高诱注：“蚑读鸟蚑步之蚑也。”又修务篇：“蚑行蛲动。”高诱注：“蚑读车蚑之蚑。”（“车”疑“乌”之误。）文选王子渊洞箫赋：“蚑行喙息。”注：“说文曰：‘蚑，徐行。凡生类之行皆曰蚑。蚑音奇。’”又嵇叔夜琴赋：“况蚑行之众类。”注：“说文：‘蚑，行也。凡生之类，行皆曰蚑。’”案：说文虫部：“蚑，徐行也。凡生之类，行皆曰蚑。”（从段注本）<br>
　　〔三〕宋翔凤曰：“按：‘喘’当作‘喙’。”器案：文选王子渊洞箫赋：“蚑行喘息。”李善注：“周书曰：‘跂行喘息。’说文曰：‘喘，疾息也。’”寻一切经音义九引周书亦作“蚑行喘息”。广雅释诂：“喘，喙，息也。”王念孙疏证即引新语此文为证。则汉人自有喘息之说，喘息虽与喙息义近，说详上注，亦不必强为改作。<br>
　　〔四〕蜎飞，白虎通礼乐篇、文子上德、下德、鬼谷子揣篇俱有“蜎飞蠕动”语，论衡齐世篇作“蜎蜚”。寻说文虫部：“蜎，肙也。”（从段注本）肉部：“肙，小虫也。”与蜚义不相属。一切经音义九：“蜎蜚，一泉反。字林：‘虫貌也，动也。’或作“蠉”，古文“翾”同，呼泉切，飞貌也。”按：说文虫部：“蠉，虫行也。”淮南子原道篇、本经篇俱作“蠉飞”。说文羽部：“翾，小飞也。”艺文类聚十一引淮南子本经篇作“翾飞”。广雅释诂：“翾，飞也。”又释训：“翾翾，飞也。”则字本作“翾”。韩诗外传七：“蝖飞蠕动。”广雅释诂：“■，飞也。”俱翾之异文也。<br>
　　〔五〕蠕动，史记匈奴传索隐、汉书匈奴传颜师古注俱云：“蠕蠕，动貌。”说文虫部：“蝡，动也。”说文义证云：“‘蝡’字或作‘蠕’。”<br>
　　〔六〕根着叶长，易纬干凿度上：“根着浮流。”郑玄注：“根著者，草木也。浮流者，人兼鸟兽也。”文选王简栖头陀寺碑文李善注引春秋元命苞：“跂行喙息，蠕动蜎飞，根生浮着，含灵盛壮。”淮南子原道篇：“草木注根。”注根与根着，音义俱近。<br>
　　〔七〕气感，汉书艺文志方技略：“因气感之宜。”谓气类相感也。<br>
　　〔八〕唐晏曰：“以上明人事之出于天道，即董子所谓：‘道之大原出于天，而周易之所以取象。’”</font></font><br>
　　于是先圣〔一〕乃仰观天文，俯察地理，图画〔二〕乾坤，以定人道〔三〕，民始开悟〔四〕，知有父子之亲，君臣之义，夫妇之别〔五〕，长幼之序〔六〕。于是百官立，王道乃生。<br>
　　<FONT style="FONT-SIZE: 9pt"><font color="#551A8B">〔一〕先圣，孟子离娄下：“先圣后圣，其揆一也。”彼文先圣指虞舜，后圣指周文王，非此文之义。汉书艺文志六艺略：“易曰：‘宓牺氏仰观象于天，俯观法于地，观鸟兽之文，与地之宜，近取诸身，远取诸物；于是始作八卦，以通神明之德，以类万物之情。’至于殷、周之际，纣在上位，逆天暴物。文王以诸侯顺命而行道，天人之占，可得而效。于是重易六爻，作上下篇。孔氏为之彖、象、系辞、文言、序卦之属十篇。故曰：易道深矣，人更三圣，世历三古。”注：“韦昭曰：‘伏羲、文王、孔子。’孟康曰：‘易系辞曰：易之兴，其于中古乎。’然则伏羲为上古，文王为中古，孔子为下古。”器案：三圣，即陆氏所谓先圣、中圣、后圣也。易系辞下：“古者，包牺之王天下也，仰则观象于天……以類萬物之情，（已見前引，故■從略）作結繩而為罔罟，以佃以渔。”此谓包牺始画八卦也。淮南子要略篇：“今易之乾坤，足以穷道通意也，八卦可以识吉凶知祸福矣；然而伏羲为之六十四变，周室增以六爻，所以原测淑清之道，而●逐万物之祖也。”许慎注：“八八变为六十四卦，伏羲示其象。周室谓文王也。”六十四卦，文王增以六爻，则六十四卦，每卦复各有六爻之变，则得三百八十四变爻矣。<br>
　　〔二〕“画”，两京本误作“书”。<br>
　　〔三〕人道，礼记丧服小记：“亲亲，尊尊，长长，男女之有别，人道之大者也。”孔颖达正义：“人道之大者也，言此亲亲、尊尊、长长、男女有别，人间道理最大者。”<br>
　　〔四〕史记商君传：“吾说公以帝道，其志不开悟矣。”开悟，谓开通晓悟。<br>
　　〔五〕宋翔凤曰：“‘别’，本作‘道’，依子汇本改。”案：傅校本、唐本作“别”。<br>
　　〔六〕管子君臣下：“古者，未知君臣上下之别，未有夫妇妃匹之合，兽处群居，以力相征。”庄子盗跖篇：“神农之世，卧则居居，起则于于，知其母不知其父。”白虎通号篇：“古之时未有三纲六纪，民人但知其母，不知其父，能覆前而不能覆后，卧之●●，行之吁吁，饥即求食，饱即弃余，茹毛饮血，而衣皮韦；于是伏羲仰观象于天，俯察法于地，因夫妇，正五行，始定人道，画八卦以治天（“天”字依惠定宇校本增，下同）下，天下伏而化之，故谓之伏羲也。”论衡齐世篇：“故夫宓牺之前，人民至质朴，卧者居居，坐者于于，群居聚处，知其母不识其父。至宓牺时，人民颇文，智欲诈愚，勇欲恐怯，强欲凌弱，众欲暴寡，故宓牺作八卦以治之。”</font></font><br>
　　民人食肉饮血，衣皮毛；至于神农〔一〕，以为行虫〔二〕走兽，难以养民，乃求可食之物，尝百草之实，察酸苦之味，教人〔三〕食五谷〔四〕。<br>
　　<FONT style="FONT-SIZE: 9pt"><font color="#551A8B">〔一〕唐晏曰：“自此以下，至‘避劳就逸’句，是隐括系辞之文。”案：见系辞下。<br>
　　〔二〕行虫，凡动物皆谓之虫，此与走兽对言，则谓毛虫而外之裸虫、羽虫、鳞虫、介虫四族也。<br>
　　〔三〕“人”，子汇本、程本、两京本、天一阁本、唐本作“民”。<br>
　　〔四〕尸子君治篇：“神农理天下，欲雨则雨，五日为行雨，旬日为谷雨，旬五日为时雨，正四时之制，万物咸利，故谓之神。”淮南子修务篇：“古者，民茹草饮水，采树木之实，食嬴蛖之肉，时多疾病毒伤之害。于是神农乃始教民播种五谷，相土地宜，燥湿肥硗高下，尝百草之滋味，水泉之甘苦，令民知所辟就。当此之时，一日而遇七十毒。”高诱注：“五谷：菽、麦、黍、稷、稻也。”白虎通号篇：“古之人皆食禽兽肉。至于神农，人民众多，禽兽不足，于是神农因天之时，分地之利，制耒耜，教民农作，神而化之，使民宜之，故谓之神农也。”太平御览七八引贾谊书曰：“神农以为走禽难以久养民，乃求可食之物，尝百草实，察咸苦之味，教民食谷。”又引陆景典略：“神农尝百草，尝五谷，蒸民乃粒食。”</font></font><br>
　　天下人民，野居穴处，未有室屋，则与禽兽同域〔一〕。于是黄帝乃伐木构〔二〕材，筑作宫室，上栋下宇，以避风雨〔三〕。<br>
　　<FONT style="FONT-SIZE: 9pt"><font color="#551A8B">〔一〕“同域”，天一阁本作“司城”，不可从。史记礼书：“人域是域，士君子也。”索隐：“域，居也。”同域，谓人民与禽兽同居也。<br>
　　〔二〕“构”，子汇本、两京本、天一阁本、唐本作“构”，古从■从木之字多混。<br>
　　〔三〕易系辞下：“古者，穴居而野处，后世圣人易之以宫室，上栋下宇，以待风雨。”淮南子泛论篇：“古者，民泽处复穴，冬日则不胜霜雪霿露，夏日则不胜暑热■，圣人乃作，为之筑土构木，以为宫室，上栋下宇，以蔽风雨，以避寒暑，而百姓安之。”高诱注：“处，居也。复穴，重窟也。一说，穴，毁堤防崖岸之中以为窟室。构，架也，谓材木相乘架也。栋，屋●也。宇，屋之垂。”太平御览七九引春秋内事：“轩辕氏以土德王天下，始有堂室，高栋深宇，以避风雨。”五行大义五：“黄帝造屋宇。古者，巢居穴处，黄帝易之以上栋上宇，以蔽风雨。”</font></font><br>
　　民知室居食谷，而未知功力〔一〕。于是后稷〔二〕乃列封疆，〔三〕画畔界〔四〕，以分土地之所宜〔五〕；辟土殖〔六〕谷，以用养民〔七〕；种桑麻，致丝枲〔八〕，以蔽形体〔九〕。<br>
　　<FONT style="FONT-SIZE: 9pt"><font color="#551A8B">〔一〕功力，犹今言加工。故唐律疏议卷二十盗贼四：“山野物已加功力。”疏议曰：“山野之物，谓草木药石之类，有人已加功力。”功力字本此。<br>
　　〔二〕史记周本纪：“周后稷名■，■为儿时，仡如巨人之志，其游戏好种树麻菽，麻菽美。及为成人，遂好耕农，相土之宜，宜谷者稼穑焉。民皆法则之。”吕氏春秋君守篇：“后稷作稼。”高诱注：“后，君；稷，官也。烈山氏子曰柱，能植百谷蔬菜，以为稷。”<br>
　　〔三〕“疆”，李本、两京本误作“强”。<br>
　　〔四〕说文田部：“畔，田界也。”<br>
　　〔五〕周礼夏官土方氏职：“以辨土宜、土化之●，而授任地者。”注：“土宜，谓九谷稙■所宜也。”左传成公二年：“先王疆理天下，物土之宜，而布其利。”杜注：“疆，界也。物土之宜，播殖之物各从土宜。”<br>
　　〔六〕“殖”，唐本作“植”。<br>
　　〔七〕孟子滕文公上：“后稷教民稼穑，树艺五谷，五谷熟而民人育。”赵岐注：“五谷所以养人也，故言民人育也。”<br>
　　〔八〕尚书禹贡：“岱畎丝枲。”孔颖达正义：“枲，麻也。”<br>
　　〔九〕礼记礼运：“昔者，先王未有宫室，冬则居营窟，夏则居橧巢；未有火化，食草木之实，鸟兽之肉，饮其血，茹其毛；未有麻丝，衣其羽皮。后圣有作，然后修火之利，范金，合土，以为台榭宫室■户。以炮，以燔，以亨，以炙，以为体酪。治其麻丝，以为布帛，以养生送死，以事鬼神上帝，皆从其朔。”正义曰：“此一节论中古神农及五帝幷三王之事，各随文解之。”又案：淮南子汜论篇：“伯余之初作衣也，……而民得以揜形御寒。”又齐俗篇：“明王制礼义，衣足以覆形。”文子十守篇：“衣足以盖形御寒。”春秋繁露度制篇：“凡衣裳之生也，为盖形暖身也。”韩诗外传五：“内不足以充虚，外不足以盖形。”盐铁论锗币篇：“或无以充虚蔽形也。”抱朴子外篇诘鲍：“古之为屋，足以蔽风雨，……为衣，足以掩身形。”曰掩，曰揜，曰蔽，曰盖，曰覆，其义一也。</font></font><br>
　　当斯之时，四渎未通，洪水〔一〕为害；禹乃决江疏河〔二〕，通之四渎，致之于海，大小相引〔三〕，高下相受，百川顺流，各归其所〔四〕，然后人民得去高险〔五〕，处平土〔六〕。<br>
　　<FONT style="FONT-SIZE: 9pt"><font color="#551A8B">〔一〕孟子滕文公上：“当尧之时，天下犹未平，洪水横流，泛滥于天下。<br>
　　〔二〕孟子滕文公上：“禹疏九河，瀹济、漯，而注诸海，决汝、汉，排淮、泗，而注之江，然后中国可得而食也。”赵岐注：“疏，通也。”淮南子修务篇：“禹沐浴霪雨，栉扶风，决江疏河。”高诱注：“决巫山，令江水得东过，故言决。疏道东注于海，故言疏。”<br>
　　〔三〕诗经小雅沔水：“朝宗于海。”郑玄笺：“兴者，水流而入海，小就大也。喻诸侯朝天子，亦犹是也。”尚书禹贡：“江、汉朝宗于海。”正义：“朝宗是人事之名，水无性识，非有此义，以海水大而江、汉小，以小就大，似诸侯归于天子，假人事而言之也。”案：正义此文，即本郑笺为说。所云以小就大者，犹此之言大小相引也。<br>
　　〔四〕文选吴都赋李善注引尚书大传：“百川趋于海。”淮南泛论篇：“百川异源而皆归于海。”高诱注：“以海为宗。”<br>
　　〔五〕“险”，两京本误作“噞”。<br>
　　〔六〕孟子滕文公下：“当尧之时，水逆行，泛滥于中国，龙蛇居之，民无所定，下者为巢，上者为营窟。书曰：‘洚水警余。’洚水者，洪水也。使禹治之。禹乃掘地而注之海，驱蛇龙而放之菹，水由地中行，江、淮、河、汉是也。险阻既远，鸟兽之害人者消，然后人得平土而居之。”赵岐注：“民人下高就平土，故远险阻也。”文选司马相如难蜀父老：“昔者，洪水沸出，泛滥衍溢，民人升降移徙，崎岖而不安；夏后氏戚之，乃堙洪塞源，决江疏河，洒沈澹灾，东归之于海，而天下永宁。”注：“张揖曰：‘疏，通也。’”</font></font><br>
　　川谷交错〔一〕，风化〔二〕未通，九州绝隔，未有舟车之用，以济深致远；于是奚仲〔三〕乃桡〔四〕曲为轮，因直为辕，驾马〔五〕服牛〔六〕，浮舟杖楫〔七〕，以代人力。<br>
　　<FONT style="FONT-SIZE: 9pt"><font color="#551A8B">〔一〕诗小雅楚茨毛传：“东西为交，邪行为错。”文选司马长卿子虚赋：“云梦者，方九百里，其中有山焉，其山则盘纡岪郁，隆崇●崒，岑崟参差，日月蔽亏，交错纠纷，上干青云。”<br>
　　〔二〕风化，犹言教化。诗豳风七月序：“陈后稷先公风化之所由。”疏以“后稷之教”为言也。<br>
　　〔三〕吕氏春秋君守篇：“奚仲作车。”高诱注：“奚仲，黄帝之后，任姓也。传曰：‘为夏车正，封于薛。’”淮南子修务篇：“奚仲为车。”高诱注：“传曰：‘奚仲为夏车正，封于薛。’”案：左传定公元年：“薛之皇祖奚仲居薛，以为夏车正。”世本作篇、荀子解蔽篇、文选演连珠注引尸子，俱谓奚仲作车。山海经海内经：“番禺生奚仲，奚仲生吉光，吉光是始以木为车。”郭注：“世本云：‘奚仲作车。’此言吉光，明其父子共创作意，是以互称之。”沈约宋书礼志：“系本云：‘奚仲始作车。’案：庖牺画八卦而为大舆，服牛乘马，以利天下；奚仲乃夏之车正，安得始造乎？系本之言非也。车服以庸，着在唐典，夏建旌旗，以表贵贱，周有六职，百工居其一焉，一器而群工致其巧，车最居多，盖奚仲以擅技巧为夏车正，前世制作之美归之耳。”<br>
　　〔四〕“桡”，子汇本作“挠”。<br>
　　〔五〕驾马，荀子解蔽篇：“奚仲作车，乘杜作乘马。”杨倞注：“奚仲，夏禹时车正。黄帝时已有车服，故谓之轩辕，此云奚仲者，亦改制耳。世本云：‘相土作乘马。’‘杜’与‘土’同。乘马，驷马也。四马驾车，起于相土，故曰作乘马；以其作乘马之法，故谓之乘杜。乘并音剩。相土，契孙也。”案：太平御览七七三引古史考异：“黄帝作车，少皞时略加牛，禹时奚仲驾马，仲又造车，更广其制度也。”云奚仲驾马，与此同也。<br>
　　〔六〕服牛，犹言驾用牛。易系辞下：“服牛乘马，引重致远，以利天下。”正义：“今服用其牛，乘驾其马。服牛以引重，乘马以致远，是以人之所用，各得其宜。”案：说文牛部犕下引易作“犕牛乘马”，段注：“以车驾牛马之字当作‘犕’，作‘服’者假借耳。”诗郑风叔于田：“叔适野，巷无服马。”郑笺：“服马，犹乘马也。”正义：“易称‘服牛乘马’，俱是驾用之义，故云服马犹乘马。”尚书武成：“归马于华山之阳，放牛于桃林之野，示天下弗服。”孔氏传：“示天下不复乘用。”淮南子泛论篇：“古者，大川名谷，冲绝道路，不通往来也，乃为窬木方版，以为舟航；故地势有无，得相委输，乃为靻蹻而超千里；肩荷负儋之勤也，而作为之楺轮建舆，驾马服牛，民以致远而不劳。”<br>
　　〔七〕易系辞下：“刳木为舟，剡木为楫，舟楫之利，以济不通，致远以利天下。”正义：“舟必用大木刳凿其中，故云刳木也。剡木为楫者，楫必须纤长，理当剡削，故曰剡木也。”</font></font><br>
　　铄金〔一〕镂木，分苞烧殖〔二〕，以备器械〔三〕，于是民知轻重，好利恶难，避劳就逸；于是皋陶〔四〕乃立狱制罪〔五〕，县〔六〕赏设罚，异是非，明好恶，检奸〔七〕邪，消佚乱。<br>
　　<FONT style="FONT-SIZE: 9pt"><font color="#551A8B">〔一〕国语周语下：“谚曰：‘众心成城，众口铄金。’”韦昭注：“贾逵曰：‘铄，消也，众口所恶，金为之消亡。’”楚辞屈原九章惜诵：“故众口其铄金兮。”王逸注：“铄，销也。言众口所论，乃人所言，金性坚刚强，尚为销铄。”风俗通义佚文：“众口铄金。俗说：有美金于此，众人咸共诋訾，言其不纯，卖金者欲其必售，固取锻烧以见真。此为众口铄金。”（详器撰风俗通义校注页六０七）<br>
　　〔二〕孙诒让曰：“案：‘苞’与‘匏’通，（太玄经达次三云：“厥美可以达于瓜苞。”论衡无形篇云：“更以苞瓜喻之。”“苞”并“匏”之借字。）分匏，谓为蠡瓢之属。仪礼士昏礼郑注云：‘合■破瓠也。’庄子逍遥游篇说大瓠云：‘剖之以为瓢。’分与破、剖义同。‘殖’当读为考工记‘抟埴’之‘埴’，烧埴，谓陶●之事也。”唐晏曰：“‘殖’，疑作‘埴’。”<br>
　　〔三〕礼记大传：“异器械。”郑注：“器械，礼乐之器及兵甲也。”正义：“器为楬豆房俎，礼乐之器也；械谓戎车革路，兵甲之属也。”<br>
　　〔四〕尚书大禹谟：“帝曰：‘皋陶，惟■臣庶，罔或于予正。汝作士，明于五刑，以弼五教，期于予治。刑期于无刑，民协于中，时乃功，懋哉！’皋陶曰：‘帝德罔愆，临下以简，御众以宽，罚弗及嗣，赏延于世，宥过无大，刑故无小，罪疑惟轻，功疑惟重，与其杀不辜，宁失不经，好生之德，洽于民心，兹用不犯于有司。’帝曰：‘俾予从欲以治，四方风动，惟乃之休。’”吕氏春秋君守篇：“皋陶作刑。”高诱注：“虞书曰：‘皋陶，蛮、夷猾夏，寇贼奸宄，女作士师，（今书无“师”字，此用今文）五刑有服。’”<br>
　　〔五〕“罪”，唐本作“■”，古文也。后不复出。<br>
　　〔六〕“县”，子汇本、程本、两京本、天一阁本、唐本作“悬”，“悬”为“县”或字。后不复出。<br>
　　〔七〕“奸”，唐本作“奸”，二字俗不分。后不复出。</font></font><br>
　　民知畏法，而无礼义；于是中圣〔一〕乃设辟雍〔二〕庠序〔三〕之教，以正上下之仪，明父子之礼，君臣之义，使强〔四〕不凌弱，众不暴寡，■〔五〕贪鄙之心，兴清洁之行。<br>
　　<FONT style="FONT-SIZE: 9pt"><font color="#551A8B">〔一〕易系辞下：“易之兴也，其于中古乎！作易者，其有忧患乎！”正义：“其于中古乎者，谓易之爻卦之辞，起于中古。若易之爻卦之象，则在上古伏牺之时。但其时，理尚质素，圣道凝寂，直观其象，足以垂教矣。但中古之时，事渐浇浮；非象可以为教，又须系以文辞，示其变动吉凶，故爻卦之辞，起于中古，则连山起于神农，归藏起于黄帝，周易起于文王及周公也。”以文王、周公当中古，则中圣谓文王、周公也。所谓“设辟雍庠序之教”者，辟雍、上庠、东序，俱周大学之名也，然则陆贾此言中圣，亦谓文王、周公也。<br>
　　〔二〕白虎通辟雍篇：“天子立辟雍何？辟雍所以行礼乐，宣德化也。辟者，璧也，象璧圆以法天也。雍者，壅之以水，象教化流行也。辟之言积也，积天下之道德；雍之为言壅也，天下之仪则；故谓之辟雍也。”<br>
　　〔三〕白虎通辟雍篇：“乡曰庠，里曰序。庠者，庠礼义；序者，序长幼也。礼五帝记曰：‘帝庠序之学，则父子有亲，长幼有序，善如尔舍明令必须外然后前民者也，未见于仁，故立庠序以导之也。”（卢文弨曰：“以上文有讹。”）<br>
　　〔四〕“强”，子汇本作“强”。后不复出。<br>
　　〔五〕“■”，天一阁本作“弃”，■，古文弃。后不复出。</font></font><br>
　　礼义不〔一〕行，纲纪不立，后世衰废，于是后圣〔二〕乃定五经〔三〕，明六艺〔四〕，承天统地〔五〕，穷事察〔六〕微，原情立本，以绪人伦〔七〕，宗诸天地，纂〔八〕修篇章，垂诸来世，被诸鸟兽〔九〕，以匡衰乱，天人合策〔一０〕，原道〔一一〕悉备，智者达其心，百工穷其巧，乃调之以管弦〔一二〕丝竹之音，设钟〔一三〕鼓歌舞之乐，以节奢侈，正风俗〔一四〕，通文雅〔一五〕。<br>
　　<FONT style="FONT-SIZE: 9pt"><font color="#551A8B">〔一〕“不”，原作“独”，今从子汇本、唐本校改。<br>
　　〔二〕后圣，指孔子，详上文“先圣”注。<br>
　　〔三〕五经，孔子而后，称说五经者，当以陆氏此文为最先。其后，汉武帝建元五年春，初置五经博士，汉章帝时，会诸儒于白虎观，讲议五经同异，班固譔集其文，作白虎通德论，其五经篇云：“孔子所以定五经者何？以为孔子居周之末世，王道陵迟，礼乐废坏，强陵弱，众暴寡，天子不敢诛，方伯不敢伐，闵道德之不行，故周流应聘，冀行其道德，自卫反鲁，自知不用，故追定五经，以行其道。”后之言五经者，如困学纪闻八经说仅举五经博士及白虎通五经篇为言，尚未得其朔也。<br>
　　〔四〕史记太史公自序：“夫儒者以六艺为法。六艺经传以千万数，累世不能通其学，当年不能究其礼。”正义：“六艺，谓五礼、六乐、五射御、六书、九数也。”案：史文明言“六艺经传”，正义以周官地官保氏职之礼乐射御书数为六艺解之，非是。史记滑稽传云：“六艺于治，一也：礼以节人，乐以发和，书以道事，诗以达意，易以神化，春秋以道义。”汉书艺文志六艺略：“六艺之文：乐以和神，仁之表也；诗以正言，义之用也；礼以明体，明者着见，故无训也；书以广听，知之术也；春秋以断事，信之符也。”史记孔子世家：“孔子之时，周室微，而礼、乐废，诗、书缺，追迹三代之礼，序书传，上纪唐、虞之际，下至秦缪，编次其事，曰：‘夏礼吾能言之，杞不足征也。殷礼吾能言之，宋不足征也。足则吾能征之矣。’观殷、夏所损益，曰：‘后虽百世可知也。’以一文一质。‘周监二代，郁郁乎文哉！吾从周。’故书传、礼记自孔氏。孔子语鲁大师：‘乐其可知也，始作翕如，皦如，纵之纯如，绎如也，以成。吾自卫反鲁，然后乐正，雅、颂各得其所。’古者，诗三千余篇，及至孔子，去其重，取可施于礼义，上采契、后稷，中述殷、周之盛，至幽、厉之缺，始于衽席，故曰：关雎之乱，以为风始，鹿鸣为小雅始，文王为大雅始，清庙为颂始。三百五篇，孔子皆弦歌之，以求合韶、武、雅、颂之音，礼、乐自此可得而述，以备王道，成六艺。……孔子以诗、书、礼、乐教，弟子盖三千焉，身通六艺者七十有二人。”是六艺即六经也。自秦火后，乐失其传，故六艺遂为五经，此六经衍变之迹之可得而言者。而白虎通五经篇乃曰：“经所以有五何？经，常也，有五常之道，故曰五经。乐，仁；书，义；礼，礼；易，智；诗，信也。人情有五性，怀五常，不能自成，是以圣人象天五常之道而明之，以教人成其德也。”以五常说五经，且五经有乐而无春秋，此则汉人之经说耳。<br>
　　〔五〕承天统地，即承天统物也，详下文“统物”注。<br>
　　〔六〕“察微”，“察”字原缺，今据子汇本、傅校本、唐本订补。宋翔凤云：“别本作‘及微’。”<br>
　　〔七〕人伦，诗周南关雎序：“先王以是经夫妇，成孝敬，厚人伦，美教化，移风俗。”正义：“厚人伦者，伦，理也，君臣父子之义，朋友之交，男女之别，皆是人之常理。父子不亲，君臣不敬，朋友道绝，男女多违，是人理薄也，故教民使厚此人伦也。”此文言绪人伦，义亦相近，绪人伦者，谓人伦之道得其绪也。<br>
　　〔八〕“纂”字原缺，宋翔凤引别本作“纂”，今据订补。<br>
　　〔九〕案：尚书舜典：“帝曰：‘畴若予上下草木鸟兽？’……夔曰：‘于，予击石拊石，百兽率舞。’”又益稷：“夔曰：‘笙镛以闲，鸟兽跄跄。箫韶九成，凤皇来仪。’夔曰：‘于，予击石拊石，百兽率舞，庶尹允谐。’”即此“被诸鸟兽”之谓也。白虎通礼乐篇：“八音者何谓也？乐记曰：‘土曰埙，竹曰管，皮曰鼓，匏曰笙，丝曰弦，石曰磬，金曰钟，木曰柷敔。’此谓八音也，法易八卦也，万物之数也，八音万物之声也。天子所以用八音何？天子承继万物，当知其数，既得其数，当知其声，即知其形，如此蜎飞蠕动，无不乐其音者，至德之道也。天子乐之，故乐用八音。”其阐明以音乐被诸鸟兽之理尤微至。<br>
　　〔一０〕天人合策，案：此即后来董仲舒天人相感说之滥觞。汉书董仲舒传载其对策之言曰：“臣谨案：春秋之中，视前世已行之事，以视天人相与之际，甚可畏也。”又曰：“天人之征，古今之道也。孔子作春秋，上揆之天道，下质诸人情，鉴之于古，考之于今。”举此一隅，无劳九变。寻荀子天论言：“故明于天人之分，则可谓至矣。”此又陆氏天人说之所本矣。盖自董仲舒揭橥此义，而于是司马相如封禅文言“天人之际已交”，王褒四子讲德论言“天人并应”，班固西都赋言“天人合应”，皆承其说而为此纷纷也。文选阮嗣宗为郑冲劝晋王笺，张铣注：“天人，谓天意人事也。”<br>
　　〔一一〕淮南子原道篇高诱注：“原，本也，本道根真，包裹天地，以历万物，故曰原道。”<br>
　　〔一二〕“弦”，李本、子汇本、程本、两京本、天一阁本作“弦”，俗别字，后不复出。<br>
　　〔一三〕“钟”，程本、两京本、天一阁本、唐本作“钟”，古通，后不复出。<br>
　　〔一四〕汉书地理志下：“凡民函五常之性，而其刚柔缓急，音声不同，系水土之风气，故谓之风。好恶取舍，动静无常，随君上之情欲，故谓之俗。”风俗通义序：“风者，天气有寒暖，地形有险易，水泉有美恶，草木有刚柔也。俗者，含血之类，像之而生，故言语歌讴异声，鼓舞动作殊形，或直或邪，或善或淫也。”刘昼新论风俗章：“风者，气也。俗者，习也。土地水泉，气有缓急，声有高下，谓之风焉。人居此地，习以成性，谓之俗焉。”<br>
　　〔一五〕文雅，文采典雅。汉书叙传：“文雅自赞。”文选刘公干赠五官中郎将：“文雅纵横飞。”李善注：“大戴礼曰：‘天子不知文雅之辞，少师之任。’”又潘安仁夏侯常侍诔：“人恶其异，俗疵文雅。”注同。荀子修身篇：“容貌态度，进退趋行，由礼则雅，不由礼则夷固辟违，庸众而野。”新书道术篇：“辞令就得谓之雅，反雅为陋。”</font></font><br>
　　后世淫邪，增之以郑、卫之音〔一〕，民■本趋末〔二〕，技巧横出，用意各殊，则加雕文刻镂〔三〕，傅致〔四〕胶漆〔五〕丹青、玄黄〔六〕琦玮〔七〕之色，以穷耳目之好，极工匠之巧〔八〕。<br>
　　<FONT style="FONT-SIZE: 9pt"><font color="#551A8B">〔一〕史记乐书：“纣为朝歌北鄙之音，身死国亡。……夫‘朝歌’者，不时也。北者，败也；鄙者，陋也；纣乐好之，与万国殊心，诸侯不附，百姓不亲，天下畔之，故身死国亡。而卫灵公之时，将之晋，至于濮水之上舍，夜半时闻鼓琴声，问左右，皆对曰：‘不闻。’乃召师涓曰：‘吾闻鼓琴音，问左右皆不闻，其状似鬼神，为我听而写之。’师涓曰：‘喏。’因端坐援琴，听而写之。明日曰：‘臣得之矣，然未习也，请宿习之。’灵公曰：‘可。’因复宿，明日报曰：‘习矣。’即去之晋，见晋平公，平公置酒于施惠之台，酒酣，灵公曰：‘今者来闻新声，请奏之。’平公曰：‘可。’即令师涓坐师旷旁，援琴鼓之，未终，师旷抚而止之曰：‘此亡国之声也，不可遂。’平公曰：‘何道出？’师旷曰：‘师延所作也，与纣为靡靡之乐，武王伐纣，师延东走，自投濮水之中；故闻此声必于濮水之上。先闻此声者国削。’平公曰：‘寡人所好者音也，愿遂闻之。’师涓鼓而终之。”礼记乐记：“郑、卫之音，乱世之音也，比于慢矣。桑间、濮上之音，亡国之音也。”郑注：“濮水之上，地有桑间者，亡国之音于此之水出也。昔殷纣使师延作靡靡之乐，已而自沈于濮水，后师涓过焉，夜闻而写之，为晋平公鼓之，是之谓也。”吕氏春秋本生篇：“郑、卫之音，务以自乐，命之曰伐性之斧。”高诱注：“郑国淫辟，男女私会于溱、洧之上，有绚盱之乐，芍药之和。昔者，殷纣使乐师作朝歌北鄙靡靡之乐，以为淫乱。武王伐纣，乐师抱其乐器自投濮水之中。暨卫灵公北朝于晋，宿于濮上，夜闻水中有琴瑟之音，乃使师涓以琴写其音。灵公至晋国，晋平公作乐，公曰：‘寡人得新声，请以乐君。’遂使师涓作之，平公大悦。师旷止之曰：‘此亡国之音也。纣之太师以此音自投于濮水，得此声必于濮水之上。’地在卫，因曰郑、卫之音。”<br>
　　〔二〕史记孝文本纪：“上曰：‘农，天下之本，务莫大焉。……是为本末者无以异。’”集解：“李奇曰：‘本，农也。末，贾也。’”汉书孝成本纪：“阳朔四年诏：‘间者，民弥惰怠，乡本者少，趋末者众。’”又食货志上：“今背本而趋末食者甚众，是天下之大残也。”师古曰：“本，农业也；末，工商也；言人已弃农而务工商矣。”<br>
　　〔三〕汉书孝景本纪：“后二年夏四月诏曰：‘雕文刻镂，伤农事者也。’”贾谊新书瑰玮篇：“夫雕文刻镂，害（原误作“周”）用之物繁多。”<br>
　　〔四〕汉书文三王传：“傅致难明之事。”师古曰：“傅读曰附。”案：此文傅致义同，谓以胶漆附益于所髹饰之物也。<br>
　　〔五〕礼记月令：“季春之月，令百工审五库之量，……脂胶丹漆，毋或不良。”正义：“脂胶丹漆为一库。”又：“季秋之月，是月也，霜露降，则百工休。”注：“寒而胶漆之作，不坚好也。”战国策赵策：“胶漆至●也。”胶漆，工匠以为胶合髹漆之用也。<br>
　　〔六〕“玄”，宋翔凤本避清讳作“元”，今改，后不复出。本书无为篇：“缮雕琢刻画之好，博玄黄琦玮之色，以乱制度。”义与此同。文选张平子思玄赋：“由厥好以玄黄。”旧注：“玄黄，玉石之色也。”说苑权谋篇：“厘王变文、武之制，而作玄黄宫室，舆马奢侈，不可振也。”家语六本篇载其事作“作玄黄华丽之饰，宫室崇峻，舆马奢侈。”此言玄黄之色者，盖谓以玉石为饰，其色玄黄也。<br>
　　〔七〕案：琦玮之色，他无所闻。疑当作“奇伟”，盖“奇”、“琦”古通，“玮”则涉上偏旁而误也。荀子非十二子篇：“治怪说，玩琦辞。”注：“‘琦’读为‘奇异’之‘奇’。”寻荀子解蔽篇作“治怪说，玩奇辞”，即其证也。<br>
　　〔八〕荀子儒效篇：“积斲削而为工匠。”文选何平叔景福殿赋：“惟工匠之多端，固万变之不穷。”唐晏曰：“此节由刑法叙及诗、书，由诗、书叙及礼、乐，由礼、乐之盛，叙及礼、乐之衰，所谓周末文弊也。”</font></font><br>
　　夫驴骡〔一〕骆驼，犀象玳瑁，琥珀珊瑚，翠羽珠玉，山生水藏，择地而居，洁清明朗，润泽而濡〔二〕，磨而不磷，涅而不淄〔三〕，天气所生，神灵〔四〕所治，幽闲清净，与神浮沈〔五〕，莫不〔六〕效〔七〕力为用，尽情为器。故曰，圣人成之〔八〕。所以能统物〔九〕通变〔一０〕，治情性，显仁义也。〔一一〕。<br>
　　<FONT style="FONT-SIZE: 9pt"><font color="#551A8B">〔一〕“骡”，唐本作“■”。“骡”，俗字。<br>
　　〔二〕诗郑风羔裘：“羔裘如濡。”毛传：“如濡，润泽也。”<br>
　　〔三〕论语阳货：“不曰坚乎？磨而不磷。不曰白乎？涅而不缁。”集解：“孔曰：‘磷，薄也。涅可以染皂。言至坚者磨之而不薄，至白者染之于涅而不黑。”案：沈约高士赞：“犹玉在泥，涅而不缁。”梁简文帝君子行：“君子怀琬琰，不使涅尘缁。”刘孝威堂上行辛苦篇：“黄金坐销铄，白玉遂缁磷。”缁、淄古通。<br>
　　〔四〕列子汤问篇：“神灵所生，其物异形。”鬼谷子本经阴符：“物之所造，天之所生，包宏无形，化气先天地而成，莫见其形，莫知其名，谓之神灵。”<br>
　　〔五〕史记游侠列传：“与世浮沈。”文选司马子长报任少卿书：“故且从俗浮沈，与时俯仰。”又阮嗣宗咏怀诗：“俯仰乍浮沈。”李善注：“轻薄之辈，随俗浮沈。”<br>
　　〔六〕“莫不”，原作“莫之”，俞樾曰：“谨按：‘莫之’当作‘莫不’，盖言驴骡骆驼，犀象玳瑁、琥珀珊瑚、翠羽珠玉之类，莫不为我用也。下文‘故曰，圣人成之。所以能统物通变，治情性，显仁义也。’即承此而言。今作‘莫之’，则与下意不贯矣。”案：俞说是，今从之。<br>
　　〔七〕“效”，天一阁本作“效”，“效”俗别字。后不复出。<br>
　　〔八〕案：此就篇首所引传曰之文，而为之衍绎其义，故以“故曰”结之。<br>
　　〔九〕文选嵇叔夜琴赋：“摠中和以统物。”又陆士衡答贾长渊诗注引礼记明堂阴阳录：“王者承天统物也。”承天统物，犹上文之言承天统地也。<br>
　　〔一０〕易系辞上：“通变之谓事。”韩康伯注：“物穷则变，变而通之，事之所由生也。”又曰：“通其变，遂成天下之文。”又系辞下：“通其变，使民不倦。”韩注：“通物之变，故乐其器用，不能倦也。”陆氏所言通变，即本易义。<br>
　　〔一一〕唐晏曰：“由此以上，皆释‘圣人成之’之义也。”</font></font><br>
　　夫人者，宽博浩大，恢廓〔一〕密微，附远宁近，怀来〔二〕万邦〔三〕。故圣人怀仁仗义，分明纤微，忖度〔四〕天地，危而不倾，佚而不乱者，仁义之所治也〔五〕。行之于亲近而疏远悦，修〔六〕之于闺门〔七〕之内而名誉〔八〕驰于外。故仁无隐而不着，无幽而不彰者。虞舜蒸蒸于父母〔九〕，光耀于天地〔一０〕；伯夷、叔齐饿于首阳，功美垂于万代〔一一〕；太公自布衣〔一二〕升三公之位〔一三〕，累世享千乘之爵〔一四〕；知伯〔一五〕仗威任力，兼三晋〔一六〕而亡〔一七〕。<br>
　　<FONT style="FONT-SIZE: 9pt"><font color="#551A8B">〔一〕文选邹阳狱中上书自明：“天下恢廓之士。”恢郭，谓恢弘廓大也。<br>
　　〔二〕文选司马长卿难蜀父老：“于是诸大夫茫然丧其所怀来，失厥所以道。”案：礼记中庸：“凡为天下国家有九经，曰：……来百工，……怀诸侯也。”正义：“来百工者，谓招来百工也。……怀，安抚也，君若安抚怀之，则诸侯服从。”<br>
　　〔三〕文廷式曰：“按：汉高帝讳邦，陆生奏书，必不公犯其讳，‘邦’字当为‘国’也。”<br>
　　〔四〕诗小雅节南山巧言：“他人有心，予忖度之。”<br>
　　〔五〕唐晏曰：“陆生之学出孔门，故语必首仁义。”<br>
　　〔六〕“修”，天一阁本、唐本作“修”，古通用。后不复出。<br>
　　〔七〕礼记乐记：“乐在闺门之内，父子兄弟同听之，则莫不和亲。”又仲尼燕居：“以之闺门之内有礼，则三族和也。”闺门之内，犹今言家中也。<br>
　　〔八〕文选上林赋：“扬名发誉。”法言学行篇：“名誉以崇之。”<br>
　　〔九〕尚书尧典：“曰：‘明明扬侧陋。’师锡帝曰：‘有鳏在下曰虞舜。’帝曰：‘俞，予闻，如何？’岳曰：‘瞽子，父顽，母嚚，象傲，克谐以孝，烝烝乂，不格奸。’帝曰：‘我其试哉！’”孔氏传：“烝，进也。”史记五帝本纪作“能和以孝，烝烝治，不至奸”。烝、蒸，古通。<br>
　　〔一０〕唐晏曰：“按：此檃括尧典‘以孝蒸蒸乂不格奸’之文。‘光耀天地’者，当是古训也。”器案：“光耀于天地”，即尧典“光被四表”之义。<br>
　　〔一一〕唐晏曰：“此檃括论语文。”案：论语季氏：“伯夷、叔齐饿于首阳之下，民到于今称之。”集解：“马曰：‘首阳山在河东蒲阪县，华山之北，河曲之中。”邢昺疏：“夷、齐，孤竹君之二子，让位适周，遇武王伐纣，谏之不入，及武王既诛纣，义不食周粟，故于河东郡蒲阪县首阳山下，采薇而食，终饿死。”此本史记伯夷列传为说。皇侃疏则云：“夷、齐，是孤竹君之二子也，兄弟让国，遂入隐于首阳之山。武王伐纣，夷、齐扣武王马谏曰：‘为臣伐君，岂得忠乎？横尸不葬，岂得孝乎？’武王左右欲杀之。太公曰：‘此孤竹君之子，兄弟让国，大王不能制也。隐于首阳山，合方立义，不可杀，是贤人。’即止也。夷、齐反首阳山，责身不食周粟，唯食草木而已。后辽西令支县佑家白张石虎，往蒲阪采材，谓夷、齐曰：‘汝不食周粟，何食周草木？’夷、齐闻言，即遂不食，七日饿死。”此则六朝人别说也。<br>
　　〔一二〕盐铁论散不足篇：“古者，庶人耋老而后衣丝，其余则麻枲而已，故命曰布衣。”<br>
　　〔一三〕汉书董仲舒传：“太公起海滨而即三公。”<br>
　　〔一四〕千乘之爵，谓爵为诸侯也。文选李少卿答苏武书：“受千乘之赏。”李善注：“兵车千乘，诸侯之大者。”又陆士衡五等论注引楚汉春秋：“下蔡亭长詈淮南王曰：‘封汝爵为千乘，东南尽日所出，尚未足黔徒群盗所邪？而反，何也？’”案：汉书刑法志：“一封三百一十六里，提封十万井，定出赋六万四千井，戎马四千匹，兵车千乘，此诸侯之大者也，是谓千乘之国。”卫宏汉旧仪下：“九夫为井，四井为邑，四邑为丘，四丘为乘，乘则具车一乘四马，步卒三十六人。千乘之国，马四千匹，步卒三万六千人为三军，大国也。次国二军，小国一军。”<br>
　　〔一五〕“知伯”，天一阁本作“智伯”，“知”、“智”古通。后不复出。<br>
　　〔一六〕春秋时，晋之六卿智氏、范氏、中行氏、韩氏、魏氏、赵氏分晋，时称为六晋，战国策秦策下：“昔者，六晋之时，智氏最强，破灭范、中行，又帅韩、魏以图赵襄子于晋阳。”是役也，韩、魏、赵合谋，灭智氏，遂称韩、魏、赵为三晋，战国策赵策上所谓“三晋分智氏”是也。<br>
　　〔一七〕唐晏曰：“按：战国之世，言盛则齐桓，言灭则智伯，若太公则尤盛矣。”</font></font><br>
　　是以君子〔一〕握道而治，据〔二〕德而行，席仁而坐，杖义而强，虚无寂寞，通动〔三〕无量。故制事因短，而动益长，以圆制规，以矩立方〔四〕。圣人王世，贤者建功〔五〕，汤举伊尹〔六〕，周任吕望〔七〕，行合天地，德配阴阳〔八〕，承天诛恶，克〔九〕暴除殃，将气养物〔一０〕，明□〔一一〕设光，耳听八极〔一二〕，目睹四方，忠进谗退，直立邪亡，道行奸止〔一三〕，不得两张，□□〔一四〕本理，杜渐消萌。<br>
　　<FONT style="FONT-SIZE: 9pt"><font color="#551A8B">〔一〕礼记曲礼上：“博闻强识而让，敦善行而不怠，谓之君子。”王安石君子斋记：“天子诸侯谓之君，卿大夫谓之子，古之为此名也，所以命天下之有德，故天下有德通谓之君子。”<br>
　　〔二〕“据”字原缺，今据子汇本、傅校本、唐本订补。论语述而：“据于德。”<br>
　　〔三〕淮南子俶真篇：“若夫神无所掩，心无所载，通洞条达，恬漠无事，无所凝滞，虚寂以待，势利不能诱也。”又见文子十守篇。吕氏春秋精通篇高诱注：“其精诚能通洞于民。”通洞，即通动也。<br>
　　〔四〕墨子法仪篇：“百工之为方以矩，为圆以规，直以绳，正以悬。”唐晏曰：“案：于文当作‘以规制圆’，然考规矩之初，方生于圆，由圆既立而始有规之名，故曰‘以圆制规’也。”<br>
　　〔五〕文廷式曰：“此以功字与行、强、量、长、方、望、阳、殃、光为韵，已读功如釭矣。”<br>
　　〔六〕论语颜渊：“汤有天下，选于众，举伊尹，不仁者远矣。”<br>
　　〔七〕史记齐太公世家：“太公望吕尚者，东海上人。其先祖尝为四狱，佐禹平水土，甚有功，虞、夏之际，封于吕，或封于申，姓姜氏，夏、商之时，申、吕或封枝庶，子孙或为庶人，尚其后苗裔也，本姓姜氏，从其封姓，故曰吕尚。吕尚盖尝穷困，年老矣，以渔钓奸周西伯。西伯将出猎，卜之，曰：‘所获非龙非■，非虎非罴，所获霸王之辅。’于是周西伯猎，果遇太公于渭之阳，与语大说，曰：‘自吾先君太公曰：当有圣人适周，周以兴。子真是邪！吾太公望子久矣。’故号之曰太公望，载与俱归，立为师。”<br>
　　〔八〕白虎通圣人篇：“圣人者何？……与天地合德，日月合明，四时合序，鬼神合吉凶。”<br>
　　〔九〕“克”，子汇本、程本、两京本、天一阁本作“克”，俗别字。后不复出。<br>
　　〔一０〕俞樾曰：“谨案：将亦养也。诗桑柔篇：‘天不我将。’笺云：‘将，犹养也。’气言将，物言养，文异而义同。”<br>
　　〔一一〕各本俱缺一字。<br>
　　〔一二〕淮南子原道篇：“廓四方，柝八极。”高诱注：“八极，八方之极也。”<br>
　　〔一三〕“止”，原作“正”，李本作“止”，今据改正。俞樾曰：“谨按：‘正’乃‘止’字之误，道行，奸止，相对成文。”案：俞说是，李本正作“正”。<br>
　　〔一四〕李本、程本、两京本缺一字。</font></font><br>
　　夫谋事不并仁义者后必败〔一〕，殖不固本而立高基者后必崩。故圣人防乱以经艺〔二〕，工正曲以准绳〔三〕。德盛者威广，力盛者骄众。齐桓公尚德以霸，秦二世尚刑而亡〔四〕。<br>
　　<FONT style="FONT-SIZE: 9pt"><font color="#551A8B">〔一〕俞樾曰：“谨按：‘并’当读为‘傍’，列子黄帝篇：‘并流而承之。’释文曰：‘史记、汉书傍河傍海皆作并。’是古‘并’、‘傍’字通用。不并仁义者，不傍仁义也。谋事不依傍仁义，故后必败。”器案；俞说是。史记秦始皇本纪：“北据河为塞，并阴山至辽东。”正义：“从河傍阴山，东至辽东，筑长城为北界。”又：“自榆中并河，以东属之阴山。”集解：“服虔曰：‘并，音傍，傍，依也。’”又大宛传：“并南山。”正义：“并，白浪反。”皆读“并”为“傍”之证。<br>
　　〔二〕经艺，即上文所谓五经、六艺也。史记儒林传：“故汉兴然后诸儒始得修其经艺。”汉书郊祀志下：“于是（匡）衡（张）谭奏议曰：‘八人不案经艺，考古制。’”<br>
　　〔三〕孟子离娄上：“圣人既竭目力焉，继之以规矩准绳，以为方员平直，不可胜用也。”朱熹集注：“准所以为平，绳所以为直。”<br>
　　〔四〕唐晏曰：“按史记陆生本传云：‘其对高帝也，曰：昔者，吴王夫差、智伯极武而亡，秦任刑法不变，卒灭赵氏。’此篇所言智伯、二世语相合。”器案：秦、汉间人言刑德者各执一端，儒家言尚德，法家言尚刑，陆氏固儒家言也。</font></font><br>
　　故虐行则怨积，德布则功兴，百姓以德附〔一〕，骨肉〔二〕以仁亲，夫妇以义合，朋友以义信，君臣以义序，百官以义承，曾、闵〔三〕以仁成大孝，伯姬以义建至贞〔四〕，守国者以仁坚固，佐君者以义不倾，君以仁治，臣以义平，乡党〔五〕以仁恂恂，朝廷以义便便〔六〕，美女以贞显其行，烈士以义彰〔七〕其名，阳气以仁生，阴节以义降〔八〕，鹿鸣以仁求其群〔九〕，关雎以义鸣其雄〔一０〕，春秋以仁义贬绝〔一一〕，诗以仁义存亡，干、坤以仁和合，八卦以义相承〔一二〕，书以仁叙九族〔一三〕，君臣以义制忠〔一四〕，礼以仁尽节，乐以礼升降〔一五〕。<br>
　　<FONT style="FONT-SIZE: 9pt"><font color="#551A8B">〔一〕“附”，唐本作“■”，古通。后不复出。<br>
　　〔二〕吕氏春秋精通篇：“故父母之于子也，子之于父母也，一体而两分，同气而异息，若草莽之有华实也，若树木之有根心也，虽异处而相通，隐志相及，痛疾相救，忧思相感，生则相欢，死则相哀，此之谓骨肉之亲。”<br>
　　〔三〕荀子性恶篇：“然而曾、骞、孝己，独厚于孝之实，而全于孝之名者，何也？以其綦于礼义故也。”后汉书明帝纪：“永平十二年五月诏曰：‘昔曾、闵奉亲，竭欢致养。’”注：“曾参，字子舆，闵损，字子骞，并孔子弟子，皆有孝行也。”<br>
　　〔四〕唐晏曰：“按谷梁传曰：‘妇人以贞为行者也，伯姬之妇道尽矣。’”陆生书引春秋，多本谷梁。”案：春秋襄公三十年：“五月，甲午，宋灾，伯姬卒。”谷梁传：“取卒之日加之灾上者，见以灾卒也。其见以灾卒奈何？伯姬之舍失火，左右曰：‘夫人少辟火乎！’伯姬曰：‘妇人之义，傅母不在，宵不下堂。’左右又曰：‘夫人少辟火乎！’伯姬曰：‘妇人之义，保母不在，宵不下堂。’遂逮乎火而死。妇人以贞为行者也，伯姬之妇道尽矣。详其事，贤伯姬也。”<br>
　　〔五〕论语雍也：“以与尔邻里乡党乎？”集解：“郑曰：‘五家为邻，五邻为里，万二千五百家为乡，五百家为党。’”<br>
　　〔六〕文廷式曰：“此用论语乡党篇。案郑注：‘恂恂，恭慎貌。便便，辨也。’各家皆就字义为解，陆生仁义之说，尤为心知其意。”唐晏曰：“按此以恂恂、便便分仁义，当是古论语说。‘恂恂’，史记作‘逡逡’，‘便便’，尔雅云：‘辩也。’”<br>
　　〔七〕“彰”字原缺，宋翔凤本据子汇本、抄本订补。今案：李本、两京本、天一阁本、傅校本、唐本俱有“彰”字。<br>
　　〔八〕唐晏曰：“案：此以仁义分阴阳，与周礼大宗伯以‘天产作阴德，以中礼防之，以地产作阳德，以乐和防之’之说合。盖中礼属仁，乐和属义，防者犹调剂之义也，阴德之过，以阳剂之，阳德之过，以阴剂之，陆生之说，必有所受之。”器案：此文“降”字协韵，当音户江反。诗召南草虫：“我心则降。”以降与虫、螽、忡为韵，释文：“降，户江反。”又小雅鹿鸣出车：“我心则降。”以降与虫、螽、忡、戎为韵，释文：“降，户江反。”俱其证也。<br>
　　〔九〕淮南子泰族篇：“鹿鸣兴于兽，君子大之，取其见食而相呼也。”家语好生篇：“鹿鸣兴于兽，而君子大之，取其得食而相呼。”案：诗小雅鹿鸣：“呦呦鹿鸣，食野之苹。”毛传：“兴也。苹，蓱也。鹿得蓱，呦呦然鸣而相呼，恳诚发乎中，以兴嘉乐宾客，当有恳诚相招呼以成礼也。”陆氏以仁求群之说，亦汉人古诗说也。<br>
　　〔一０〕诗周南关雎：“关关雎鸠，在河之洲。”毛传：“兴也。雎鸠，王雎也，鸟挚而有别。”郑笺：“挚之言至也，谓王雎之鸟，雌雄情意，至然而有别。”淮南子泰族篇：“关雎兴于鸟，而君子美之，为其雌雄之不乘（“乘”原作“乖”，从王念孙说校改。）居也。”家语好生篇：“关雎兴于鸟，而君子美之，取其雌雄之有别。”孙星衍曰：“此挚而有别之义。挚当为猛挚，不当如郑说。”易顺鼎经义莛撞三：“陆贾新语道基篇云：‘关雎以义鸣其雄。’按此鲁诗说也。汉书杜钦传：‘佩玉晏鸣，关雎叹之。’李奇曰：‘后夫人鸡鸣佩玉去君所，周康王后不然，故诗人叹而伤之。’臣瓒曰：‘此鲁诗也。’是鲁诗以关雎为刺周康王后作。盖后夫人佩玉晏，鸡鸣不能为脱簪待罪之举，故借关雎能以义鸣其雄，喻康王后不能以义警其君。鲁诗盖解关雎为鸣声相警之意，故新语谓以义鸣，与毛诗以关关为和声者不同。然毛谓挚而有别，则亦有义意矣。知陆贾所述为鲁诗者，新语资执篇云：‘鲍丘之德，非不高于李斯、赵高也，然伏隐于蒿庐之下，而不录于世，利口之臣害之也。’鲍丘即浮丘伯，申公所从受诗者。盐铁论毁学篇：‘李斯与包丘子俱事荀卿，李斯入秦取三公，包丘子不免于瓮牖蒿庐。’正本新语之文，或作‘浮’，或作‘包’作‘鲍’，古字相通。据此，疑贾本浮丘门人，新语所称诗，必皆鲁义，近人辑鲁诗，未见及此也。”唐晏曰：“按从鹿鸣、关雎分仁义，此亦古经说之仅存者。”器案：史记十二诸侯年表序：“周道缺，诗人本之衽席，关雎作，仁义陵迟，鹿鸣刺焉。”法言孝至篇：“周康之时，颂声作乎下，关雎作乎上，习治也。……故习治则伤始乱也。”列女传仁智传魏曲沃妇：“周之康王，夫人晏出朝，关雎起兴，思得淑女，以配君子。”论衡谢短篇：“周衰而诗作，盖康王时也，康王德缺于房，大臣刺晏，故诗作。”后汉纪灵帝纪：“昔周康王承文王之盛，一朝晏起，夫人不鸣璜，宫门不击柝，关雎之人，见几而作。”（又见后汉书杨赐传）文选任彦升齐竟陵王行状李善注引风俗通：“昔周康王一旦晏起，诗人以为深刺。”古文苑张超诮青衣赋：“周渐将衰，康王晏起，毕公喟然，深思古道，感彼关雎，性不双侣，愿得周公，配以窈窕，防微消渐，讽谕君父，孔氏大之，列冠篇首。”此皆鲁诗说也，且以关雎之作者为毕公也。<br>
　　〔一一〕公羊传昭公元年：“春秋不待贬绝而罪恶见者，不贬绝以见罪恶也。贬绝然后罪恶见者，贬绝以见罪恶也。”<br>
　　〔一二〕俞樾曰：“‘干、坤’、‘八卦’互言之，古人属文，自有此体，刘琨答卢谌诗：‘宣尼悲获麟，西狩涕孔丘。’谢惠连秋怀诗：‘虽好相如达，不同长卿嫚。’六朝时人犹识斯意也。”<br>
　　〔一三〕唐晏曰：“案以‘干、坤’为仁，‘八卦’为义，又‘九族’为仁，疑皆古经义。”书尧典：“克明俊德，以亲九族。”孔氏传：“能明俊德之士，以睦高祖、玄孙之亲。”释文：“九族，上自高祖，下至玄孙，凡九族。马、郑同。”<br>
　　〔一四〕俞樾曰：“樾谨按：书之所陈，非止叙九族而已，乃云‘书以仁叙九族’，义不可通。忠者，臣之所以事君也，故论语称：‘君使臣以礼，臣事君以忠。’乃云‘君臣以义制忠’，义亦不可通。疑此文本作‘九族以仁叙，君臣以义制’，浅人见上文言春秋，言诗，而干、坤、八卦，又易之事也，乃窜入‘书’字，以配上文，遂作‘书以仁叙九族’，而下句又妄增‘忠’字，使句法相称耳，非陆氏之旧。”<br>
　　〔一五〕俞樾曰：“樾谨案：上下文皆以仁义对言，此亦当同，乃云‘以礼升降’，何欤？疑此文本作‘乐以仁尽节，礼以义升降’。礼记乐记云：‘仁近于乐，义近于礼。’故乐应言仁，礼应言义。浅人不达此理，以礼乐恒言，皆先礼后乐，乃改上句作‘礼以仁尽节’，则下句宜作‘乐以义升降’，今乃作‘乐以礼升降’者，盖既以‘乐’字易‘礼’字，又误以‘礼’字易‘义’字，此窜改之迹之未泯者也。”</font></font><br>
　　仁者道之纪，义者圣之学。学之者明，失之者昏，背之者亡。陈力就列〔一〕，以义建功，师旅行阵〔二〕，德仁为固〔三〕，仗义而强，调气养性〔四〕，仁者寿长〔五〕，美才次德〔六〕，义者〔七〕行方〔八〕。君子以义相褒，小人以利相欺〔九〕，愚者以力相乱，贤者以义相治。谷梁传曰：“仁者以治亲，义者以利尊。万世不乱，仁义之所治也。〔一０〕”<br>
　　<FONT style="FONT-SIZE: 9pt"><font color="#551A8B">〔一〕论语季氏：“周任有言曰：‘陈力就列，不能者止。’”集解：“马融曰：‘言当陈其才力，度己所任，以就其位，不能则止。’”<br>
　　〔二〕“阵”，唐本作“陈”。“阵”，后起字。后不复出。<br>
　　〔三〕俞樾曰：“樾谨案：‘德’当读为‘得’，古字通用。‘为固’当作‘而固’。”<br>
　　〔四〕荀子修身篇：“治气养心之术：血气刚强，则柔之以调和；智虑渐深，则一之以易良；勇胆猛戾，则辅之以道顺；齐给便利，则节之以动止；狭隘褊小，则廓之以广大；卑湿重迟贪利，则抗之以高志；怠慢僄弃，则照之以祸灾；愚款端悫，则合之以礼乐，通之以思索。凡治气养心之术，莫径由礼，莫要得师，莫神一好。夫是之谓治气养心之术也。”案：此文又见韩诗外传二，荀子所言治气养心之术，即陆氏此文之所谓调气养性也，以其言之未详，辄最录于此云耳。<br>
　　〔五〕论语雍也：“仁者寿。”集解：“包曰：‘性静者多寿考。’”邢疏：“言仁者少思寡欲，性常安静，故多寿考也。”<br>
　　〔六〕孙诒让曰：“案：‘美’疑‘差’之误，差与次义同，谓差次才之高下也。”器案：次德，即荀子君道篇“论德而定次”之意，谓论其德之大小而定其位次也。<br>
　　〔七〕“义者”，天一阁本、唐引一本作“以义”。<br>
　　〔八〕行方，谓行为方正。淮南主术篇：“凡人之论，……智欲圆而行欲方，……行欲方者，直立而不挠，素白而不污，穷不易操，通不肆志。……故智员者无不知也，行方者有不为也。”高诱注：“非正道不为也。”<br>
　　〔九〕论语里仁篇：“君子喻于义，小人喻于利。”义利之辨，即君子小人之分也。<br>
　　〔一０〕戴彦升曰：“或以道基篇末引谷梁传，非贾所及见，疑出依托。彦升案：本书凡两引谷梁传，至德篇末‘故春秋谷（下缺）’，似引传说鲁庄公事，而缺其文。考汉书儒林传：‘申公，鲁人也，少与楚元王交俱事齐人浮邱伯，受诗。’又云：‘瑕邱江公受谷梁春秋及诗于鲁申公。’楚元王交传：‘少时，尝与鲁穆生、白生，申公同受诗于浮邱伯。伯者，孙卿门人也。’夫谷梁家始自江公，而江公受之申公，申公受之浮邱伯，浮邱伯为孙卿门人。今荀子礼论、大略二篇，具谷梁义，则荀卿谷梁之初祖也。荀卿晚废居楚，陆生楚人，故闻谷梁义欤！盐铁论：‘包邱子与李斯俱事荀卿。’本书资贤篇：‘鲍邱之德行，非不高于李斯、赵高也，然伏隐于蒿庐之下，而不录于世。’鲍邱即包邱子，即浮邱伯也。楚元王传注：‘服虔曰：浮邱伯，秦时儒生。’陆生盖尝与浮邱伯游，故称其德行，或即受其谷梁学欤！辨惑篇说夹谷之会事，与谷梁定十年传大同。至德篇说齐桓公遣高子立僖公事，本谷梁闵二年传。怀虑篇言鲁庄公不能存立子纠，亦本谷梁庄九年传，可征陆生乃谷梁家矣。故所述楚汉春秋，向、歆入之春秋家。但辅政篇说郑儋归鲁，至德篇说臧孙辰请籴，明诫篇说卫侯之弟鱄出奔晋，今谷梁传无此义。道基篇所引传曰‘仁者以治亲，义者以利尊’，今谷梁传亦无此二语。彦升案：谷梁之着竹帛，虽不知何时，而出自后师。陆生乃亲受之浮邱伯者，实谷梁先师。古经师率皆口学，容有不同，如刘子政说谷梁义，亦有今传所无者，可证也。或乃以谷梁传为贾所不及见，既昧乎授受之原，且亦不检今传文矣。”唐晏曰：“今谷梁传不见此文，汉志别有谷梁大义，或出其中。陆生治谷梁，故首篇即引之，正所谓‘言必称先师’也。”</font></font><br>
    ------------------<br>
　　YOUTH 整理
 </td>
  </tr>
</table>
</center>
</div>
<hr color="#EE9B73" size="1">
<center>　　<a href="library/goldbooknew/index.htm" tppabs="http://www.goldnets.com/"><span style="background-color: #E1DFF2">回首页</span></a>　　<A HREF="002.htm" tppabs="http://www.goldnets.com/gd/100/rujia/lugu/002.htm"><span style="background-color: #E1DFF2">下一页</span></a></center>
</body>
</html>
