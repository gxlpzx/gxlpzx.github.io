<html>
<head>
<title>黄金书屋---术事〔一〕第二</title>
   <META HTTP-EQUIV="Content-Type" CONTENT="text/html; charset=utf-8">
<style>
#page {position:absolute; z-index:0; left:0px; top:0px}
.swy1 {font: 12pt/18pt "宋体"} 
</style>
</head>
<BODY TEXT="#000000" BGCOLOR="#E4EBF1" LINK="#0000EE" VLINK="#551A8B" ALINK="#FF0000">
<CENTER><B><FONT FACE="楷体_GB2312"><FONT COLOR="#FF6666"><FONT SIZE=5>术事〔一〕第二</FONT></FONT></font></B></CENTER>
<center><HR WIDTH="85%"></CENTER>
<div align="center">
<table border="0" width="90%">
  <tr>
    <td class="swy1"><br>
　　<FONT style="FONT-SIZE: 9pt"><font color="#551A8B">〔一〕黄震曰：“术事言帝王之功，当思之于身，舜弃黄金，禹捐珠玉，道取其至要。”钱鹤滩曰：“陆贾所论，多崇俭尚静，似有启文、景、萧、曹之治者。”戴彦升曰：“术事篇谓‘言古者必合之今，述远者必考之近’，故云：‘书不必起仲尼之门，药不必出扁鹊之方’，以‘因世而权行’故也。吴俦执其单词而议之，则以辞害志矣。（语见汉志考证）”唐晏曰：“此篇主于行远自迩，登高自卑，乃仁义之基也。”器案：术事，即本文“说事”之义，古“术”、“述”字通，述事即说事也。礼记祭义：“结诸心，形诸色，而术省之。”郑注：“‘术’当为‘述’，声之误也。”释文：“‘术’义作‘述’。”仪礼士丧礼：“不述命。”郑注：“古文‘述’皆作‘术’。”</font></font><br>
　　善言古者合之于今，能述〔一〕远者考之于近〔二〕。故说事者上陈五帝之功，而思之于身，下列桀、纣之败，而戒之于己，则德可以配日月，行可以合神灵，登高及远，达幽洞冥〔三〕，听之无声，视之无形〔四〕，世人莫睹其兆〔五〕，莫知其情，校修〔六〕五经之本末，道德〔七〕之真伪，既□〔八〕其意，而不见其人。<br>
　　<FONT style="FONT-SIZE: 9pt"><font color="#551A8B">〔一〕“述”，子汇本、程本、两京本、天一阁本、唐本作“术”。<br>
　　〔二〕王凤洲曰：“首句一篇命脉。”唐晏曰：“按荀子：‘善言古者必有节于今，善言天者必有征于人。’陆生学出于荀子，可证也。”器案：荀子性恶篇：“故善言古者必有节于今，善言天者必有征于人。”汉书董仲舒传：“善言天者必有征于人，善言古者必有验于今。”盐铁论论菑篇：“夫道古者稽之今，言远者合之近。”又诏圣篇：“善言天者合之人，善言古者考之今。”黄帝内经素问：“善言古者合于今，善言天者合于人。”<br>
　　〔三〕文选陆士衡汉高祖功臣颂：“通幽洞冥。”本此。<br>
　　〔四〕淮南子原道篇：“所谓一者，无匹合于天下者也，卓然独立，块然独处，上通九天、下贯九野，员不中规，方不中矩，大浑而为一，叶累而无根，怀囊天地，为道关门，穆忞隐闵，纯德独存，布施而不既，用之而不勤。是故视之不见其形，听之不闻其声，循之不得其身；无形而有形生焉，无声而五音鸣焉，无味而五味形焉，无色而五色成焉。”<br>
　　〔五〕文选左太冲魏都赋：“兆朕振古。”李善注：“兆犹机事之先见者也。”又孙兴公游天台山赋注引贾逵国语注：“兆，形也。”<br>
　　〔六〕校修，谓饰修也。校有修饰整比之义。文选颜延年赭白马赋：“宝校星缠。”注：“校，装饰也。”古书常以“校饰”连文，史记司马相如传封禅文：“校饰厥文。”潜夫论浮侈篇：“校饰车马。”校饰，犹校修也。<br>
　　〔七〕礼记曲礼上：“道德仁义，非礼不成。”正义：“道者，通物之名；德者，得理之称。……理物由于开通，其德从道生，故道在德上。此经道谓才艺，德谓善行，故郑注周礼云：‘道多才艺，德能躬行’，非是老子之道德也。熊氏云：‘此是老子“失道而后德，失德而后仁，失仁而后义今”。谓道德，大而言之，则包罗万事，小而言之，则人之才艺善行，无问大小，皆须礼以行之，是礼为道德之具，故云非礼不成。然人之才艺善行，得为道德者，以身有才艺，事得开通，身有美善，于理为德，故称道德也。’”案荀子劝学篇亦言：“礼者，法之大分，群类之纲纪也，故学至乎礼而止矣，夫是之谓道德之极。”此儒家之道德说也，与老氏之言，区以别矣。<br>
　　〔八〕各本俱缺一字。</font></font><br>
　　世俗〔一〕以为自古而传之者〔二〕为重，以今之作者为轻〔三〕，淡〔四〕于所见，甘于所闻，惑于外貌，失〔五〕于中情。圣人不贵寡〔六〕，而世人贱众，五谷养性〔七〕，而弃之于地，珠玉无用，而宝之于身。圣人不用珠玉而宝其身〔八〕，故舜弃〔九〕黄金于崭岩〔一０〕之山，捐珠玉于五湖之渊〔一一〕，将以杜〔一二〕淫邪之欲，绝琦玮之情〔一三〕。<br>
　　<FONT style="FONT-SIZE: 9pt"><font color="#551A8B">〔一〕陆氏以异己之学，目为世俗之说，辞而辟之，此亦承袭荀卿而来者。荀子以“假今之世，饰邪说，文奸言，以枭乱天下，矞宇嵬琐，使天下混然不知是非治乱之所存者有人矣”，于是作非十二子以非之；又以说之未尽也，于是列举世俗之为说者，论其乖谬，作正论以正之。于此，又有以知陆氏之学之出于荀矣。<br>
　　〔二〕汇函、品节脱“者”字。<br>
　　〔三〕汇函引穆少春曰：“言观远者不若求之近，慕古者不若反之身，荀卿‘法后王’是也。”案：品节亦载此眉批，不言出穆少春。唐晏曰：“此论与荀卿‘法后王’之说合，见陆生学出于荀也。”<br>
　　〔四〕“淡”，唐本作“澹”，古通，后不复出也。<br>
　　〔五〕“失”，两京本、天一阁本作“朱”，未可从。<br>
　　〔六〕“圣人不贵寡”，原作“圣人贵宽”，俞樾曰：“谨按‘宽’字无义，疑‘实’字之误，隶书‘实’字或作‘●’，见孙叔敖碑，形与‘宽’似，因误为‘宽’矣。下文‘舜弃黄金于崭岩之山，禹捐珠玉于五湖之渊’，皆圣人贵实之事。”孙诒让曰：“案‘贵宽’无义，疑当作‘圣人不贵寡’，‘寡’与‘宽’形近而误，（干禄字书：“‘宽’俗作‘●’。”“寡”通作“●”，二形相似。）上又挩‘不’字。‘贵寡’与‘贱众’，文正相对。后慎微篇：‘分财取寡’，‘寡’亦讹作‘宽’、（见俞氏读书余录）可证，俞校谓‘宽’疑‘实’字之误，未塙。”案孙说是，今据校改。<br>
　　〔七〕养性，器案：“性”读为“生”。周礼地官大司徒职：“辨五地之物生。”杜子春读“生”为“性”，是二字古通读之证。<br>
　　〔八〕圣人不用珠玉而宝其身，此一句十二字原无，考后汉书班固传注引曰：“圣人不用珠玉而宝其身，故舜弃黄金于崭岩之山，捐珠玉于五湖之川，以杜淫邪之欲也。”（此事宋翔凤所举）太平御览八０二又八０三引云：“圣人不用珠玉而宝其身。”今据订补。<br>
　　〔九〕“弃”，宋翔凤云：“御览八十一引作‘藏’。”器案：后汉书班固传注、太平御览八一一引亦作“藏”。“弃”当作“●”，“弃”古文作“■”，与“●”形近而误。集韵：“●，藏也，或作‘去’。”寻左传昭公十九年：“纺焉以度而去之。”注：“以度城而藏之。”释文：“去，起吕反。裴松之注魏志云：‘古人谓藏为去。’案今关中犹有此音。”正义：“此妇人以麻纑度城高下，令长与城等而去藏之。去即藏也。字书以‘去’作‘●’，羌莒反，谓掌物也。今关西仍呼为●，东人轻言为去，音吕。”汉书苏武传：“去屮实而食之。”师古曰：“去谓藏之也，音丘吕反。”又陈遵传：“性善书，与人尺牍，主皆藏去以为荣。”师古曰：“去亦藏也。音丘吕反，又音举。”此皆以“去”为“●”之证，作“藏”者，以同义字易之耳。<br>
　　〔一０〕“岩”，李本、子汇本、程本、两京本、天一阁本、汇函、品节、别解作“■”，古通。<br>
　　〔一一〕此句“捐”上原有“禹”字，后汉书班固传注、太平御览八一又八一一引俱无“禹”字，今据删削。淮南子泰族篇：“故舜深藏黄金于崭岩之山，所以塞贪鄙之心也。”又原道篇：“藏金于山，藏珠于渊。”高诱注：“舜藏金于崭岩之山，藏珠于五湖之渊，以塞贪淫之欲也。”即本此为说，正无“禹”字。盐铁论本议篇：“舜藏黄金，……所以遏贪鄙之俗而醇至诚之风也。”抱朴子安贫篇：“上智不贵难得之财，故唐、虞捐金而抵璧。”俱不言禹有藏珠事。若庄子天地篇言“藏金于山，藏珠于渊”，并不言为舜、禹事也。后汉书班固传注引“渊”作“川”，则唐人避李渊讳改字耳。唐晏曰：“淮南子作‘舜深藏黄金于崭岩之山，所以塞贪鄙之心也’，无‘禹捐珠’句。”<br>
　　〔一二〕“杜”，宋翔凤曰：“御览作‘塞’。”器案：太平御览八一一仍作“杜”。<br>
　　〔一三〕“绝琦玮之情”，太平御览八一一引作“绝觊媚之情也”。</font></font><br>
　　道近不必出于久远，取其致〔一〕要而有成。春秋上不及五帝，〔二〕下不至三王〔三〕，述齐桓、晋文之小善，鲁之十二公〔四〕，至今之为政，足以知成败之效〔五〕，何必于三王？故古人之所行者，亦与今世同。立事者不离道德，调弦者不失宫商〔六〕，天道调四时，人道治五常〔七〕，周公与尧、舜合符瑞〔八〕，二世与桀、纣同祸殃〔九〕。<br>
　　<FONT style="FONT-SIZE: 9pt"><font color="#551A8B">〔一〕“致”，崇文本同，余本俱作“至”，题解引黄震亦作“至”，作“至”义较胜。<br>
　　〔二〕风俗通义皇霸篇：“五帝：易传、礼记、春秋国语、太史公记：黄帝、颛顼、帝喾、帝尧、帝舜是五帝也。”<br>
　　〔三〕风俗通义皇霸篇：“三王：礼号谥记说：‘夏禹、殷汤、周武王是三王也。’尚书说：‘文王作罚，刑兹无赦。’诗说：‘有命自天，命此文王。’‘文王受命，有此武功。’‘仪刑文王，万国作孚。’春秋说：‘王者孰谓？谓文王也。’”<br>
　　〔四〕吕氏春秋求人篇：“观于春秋，自鲁隐公以至于哀公，十有二世，其所以得之，所以失之，其术一也。”十有二世，即谓自鲁隐公、桓公、庄公、闵公、僖公、文公、宣公、成公、襄公、昭公、定公以至哀公十二公也。史记十二诸侯年表：“孔子明王道，干七十余君莫能用。故西观周室，论史记旧闻，兴于鲁而次春秋，上记隐，下至哀之获麟，约其辞文，去其烦重，以制义法。王道备，人事浃。”<br>
　　〔五〕俞樾曰：“谨按：‘鲁’下衍‘之’字，‘至今’二字当在‘政’字下，本作‘述齐桓、晋文之小善，鲁十二公之为政，至今足以知成败之效’。”器案：春秋繁露精华篇：“吾按春秋而观成败，乃切悁悁于前世之兴亡也。”<br>
　　〔六〕宫商，谓音调。诗周南关雎序：“声成文者谓之音。”郑笺：“声成文者，宫商上下相应。”正义以为“宫商之调”也。<br>
　　〔七〕尚书舜典：“慎徽五典。”孔氏传：“五典，五常之教：父义，母慈，兄友，弟恭，子孝。”正义曰：“五者皆可常行。”<br>
　　〔八〕符瑞，符命瑞应。文选司马长卿封禅文：“符瑞臻兹。”西京杂记三：“樊将军哙问于陆贾曰：‘自古人君皆云受命于天，云有瑞应，岂有是乎？’陆贾应之曰：‘有。夫目●得酒食，灯火花得钱财，干鹊噪而行人至，蜘蛛集而百事喜，小既有征，大亦宜然。故目●则咒之，灯火花则拜之，干鹊噪则餧之，蜘蛛集则放之；况天下大宝，人君重位，非天命何以得之哉？瑞者，宝也，信也。天以宝为信，应人之德，故曰瑞应。无天命，无宝信，不可以力取也。’”<br>
　　〔九〕“祸”，唐本作“”，古文，后不复出。唐晏曰：“此即所谓着秦之所以亡。”</font></font><br>
　　文王生于东夷〔一〕，大禹出于西羌〔二〕，世殊而地绝，法合而度同。故圣贤与道合，愚者与祸同〔三〕，怀德者应以福，挟恶者报以凶，德薄者位危，去道者身亡，万世不易法，古今同纪纲。<br>
　　<FONT style="FONT-SIZE: 9pt"><font color="#551A8B">〔一〕唐晏曰：“按文王生东夷，亦异闻。”器案：孟子离娄下：“舜生于诸冯，迁于负夏，卒于鸣条，东夷之人也。”此文“文王”疑当作“大舜”，传钞者涉孟子下文而误“大舜”为“文王”耳。且“文王”亦不当列于“大禹”之前也，则其为“大舜”之误必矣。<br>
　　〔二〕太平御览八二引尚书帝命验：“禹白帝精，以星感。修苑山行，见流星，意感栗然，生姒戎文禹。”注：“姒，禹氏，禹生戎地。一名政命。”史记夏本纪正义引帝王纪：“公鲧妻修己，见流星贯昴，梦接意感，又吞神珠薏苡，胸坼而生禹，名文命，字高密（“高”字据御览八二引补），身九尺二寸长，本西夷人也。”<br>
　　〔三〕唐晏曰：“即孟子舜东夷之人章义。”器案：孟子离娄下：“舜生于诸冯，迁于负夏，卒于鸣条，东夷之人也。文王生于岐周，卒于毕郢，西夷之人也。地之相去也，千有余里，世之相后也，千有余岁，得志行乎中国，若合符节，先圣后圣，其揆一也。”“地之相去，千有余里”，即此文之所谓“地绝”也。地绝犹杨子方言言“绝国”之绝也。淮南修务篇：“绝国殊俗。”以“绝”“殊”对文，与此正同。</font></font><br>
　　故良马非独骐骥〔一〕，利剑非惟〔二〕干将〔三〕，美女非独西施〔四〕，忠臣〔五〕非独吕望。今有马而无王良〔六〕之御，有剑而无砥砺〔七〕之功，有女而无芳泽〔八〕之饰，有士而不遭文王，道术蓄积而不舒，美玉韫■而深藏〔九〕。故怀道〔一０〕者须世，抱朴〔一一〕者待工，道为智者设〔一二〕，马为御者良〔一三〕，贤为圣者用，辩〔一四〕为智者通，书为晓者传〔一五〕，事为见者明。故制事者因其则，服药者因其良〔一六〕。书不必起仲尼之门〔一七〕，药不必出扁鹊〔一八〕之方，合之者善，可以为法，因世而权行〔一九〕。<br>
　　<FONT style="FONT-SIZE: 9pt"><font color="#551A8B">〔一〕吕氏春秋察今篇：“良剑期乎断，不期乎镆●；良马期乎千里，不期乎骥骜。”淮南子修务篇：“服剑者期于恬利，而不期于墨阳、莫邪；乘马者期于千里，而不期于骅骝、绿耳。”义与此同。<br>
　　〔二〕“惟”，天一阁本、唐本作“独”。<br>
　　〔三〕荀子性恶篇：“阖闾之干将、莫邪、钜阙、辟闾，此皆古之良剑也。”<br>
　　〔四〕淮南修务篇：“美人者非必西施之种。”<br>
　　〔五〕说苑臣术篇：“卑身贱体，夙兴夜寐，进贤不解，数称于往古之行（“行”上原有“德”字，今据群书治要删）事，以厉主意，庶几有益，以安国家社稷宗庙，如此者，忠臣也。”<br>
　　〔六〕左传哀公二年：“邮无恤御简子。”杜注：“邮无恤，王良也。”孟子滕文公下：“昔者，赵简子使王良与嬖奚乘。”赵注：“赵简子，晋卿也。王良，善御者也。”吕氏春秋审分篇：“王良之所以使马者约，审之以控其辔，而四马莫敢不尽力。”高诱注：“王良，晋大夫孙无正邮良也，以善御之功，死托精于星，天文‘王良策驷’是也。”淮南子览冥篇：“王良、造父之御也。”高诱注（楚辞东方朔七谏洪兴祖补注引以为许慎注）曰：“晋大夫邮无恤子良也，所谓邮良也。（“邮良”原误作“御良”，惠栋据左传校作“邮良”，今从之。）一名孙无政，为赵简子御，死而托精于天驷星，天文有王良星是也。”寻史记天官书：“汉中四星曰天驷，旁一星曰王良。王良策马，车骑满野。”文选思玄赋注引春秋元命苞：“汉中四星，天骑一曰天驷，旁一星王良，主天马也。”汉书王褒传：“王良执靶。”注：“张晏曰：‘王良，邮无恤，字伯乐。’师古曰：‘参验左氏传及国语、孟子，邮无恤、邮良、刘无止（当作“邮无正”）、王良，总一人也。楚辞云：骥踌躇于敝辇，遇孙阳而得代。王逸云：孙阳，伯乐姓名也。列子云：伯乐，秦穆公时人。考其年代不相当，张说云：良字伯乐，斯失之矣。’”今案：国语晋语九：“邮无正进。”韦昭注：“无正，晋大夫邮良伯乐也。”则邮良字伯乐，匪独张晏云然也。师古亦尝参验国语也，乃于韦注竟熟视无睹耶？可谓鲁莽灭裂也。盖秦穆公时之伯乐以善相马名，赵简子时之伯乐以善御马名，二人者操艺各异，而古人之名字相同者又岂独一伯乐耶？若颜氏者，诚如其所言，“斯失之矣”。<br>
　　〔七〕尸子劝学篇：“夫昆吾之金，而铢父之铁，使于越之工铸之以为剑，而弗加砥砺，则以刺不入，以击不断，磨之以砻砺，加之以黄砥，则其刺也无前，其击也无下。”淮南子修务篇：“夫纯钩、鱼肠之始下型，击则不能断，刺则不能入，及加之砥砺，摩其锋鄂，则水断龙舟，陆剸犀甲。”山海经西山经：“西南三百六十里曰崦嵫之山，……其中多砥砺。”郭注：“磨石也，精为砥，■为砺也。”<br>
　　〔八〕楚辞大招：“粉白黛黑施芳泽。”王逸注：“言美女又工妆饰。”淮南子修务篇：“曼颊皓齿，形夸（姱）骨佳，不待脂粉芳泽而性可说者，西施、阳文也。”又曰：“美不及西施，恶不若嫫母，此教训之所谕也，而芳泽之所施。”释名释首饰：“芳泽者，人发恒枯悴，以此濡泽之也。”<br>
　　〔九〕“■”宋翔凤云：“别本作‘椟’。”案：别解误作“匮”。论语子罕：“有美玉于斯，韫■而藏诸？求善价而沽诸？”集解：“马曰：‘韫，藏也。■，匮也。谓藏诸匮中。’”释文：“‘■’，本又作‘椟’，二字音义皆同。”<br>
　　〔一０〕文选范蔚宗后汉书二十八将传论：“其怀道无闻，委身草莽者，何可胜言。”李善注：“论语：‘阳货谓孔子曰：怀其宝而迷其邦。’淮南子曰：‘今至人生于乱世，含德怀道而死者众，天下莫知，贵其不言也。’”今案：论语阳货篇邢昺疏：“宝以喻道德，言孔子不仕，是怀藏其道德也。”<br>
　　〔一一〕“朴”，子汇本、天一阁本、汇函、品节、唐本作“璞”。老子十九章：“见素抱朴，少私寡欲。”<br>
　　〔一二〕宋翔凤云：“子汇本‘设’作‘说’，姜思复本、抄本‘设’作‘谗’，误，意林作‘设’，与此同。”器案：品节、唐本误作“说”，李本、两京本、天一阁本误作“谗”，别解作“设”。太平御览四０三引公孙尼子：“道为智者设，贤为圣者用。”即此文所本，字正作“设”。<br>
　　〔一三〕楚辞宋玉九辩：“却骐骥而不乘兮，策驽骀而取路。当世岂无骐骥兮，诚莫之能善御，见执辔者非其人兮，故駶跳而远去。”又东方朔七谏：“却骐骥而不乘兮，策驽骀而取路。当世岂无骐骥兮，诚无王良之善驭，见执辔者非其人兮，故驹跳而远去。”两文则言马为御者非其人而不良也。<br>
　　〔一四〕“辩”，意林、唐本作“辨”，古通。后不复出。<br>
　　〔一五〕抱朴子喻蔽篇：“书为识者传。”本此。<br>
　　〔一六〕吕氏春秋有贵因篇，其说曰：“三代所宝莫如因，因则无敌。”汉初之相业，萧规而曹随，亦因是已。<br>
　　〔一七〕吴俦曰：“辅政篇曰：‘书不必起于仲尼之门。’夫黜仲尼之书，则道不尊矣，乌能使高帝行儒术哉？”（见王应麟汉艺文志考证五引，“辅政”当作“术事”。）文廷式曰：“尊孔子，黜百家，自董仲舒起。陆生在汉初，宜有是言。”器案：淮南子修务篇：“诵诗、书者期于信道略物，而不期于洪范、商颂。”又曰：“通士者不必孔、墨之类。”意亦犹此。<br>
　　〔一八〕史记扁鹊列传：“扁鹊者，勃海郡鄚人也，（“鄚”原作“郑”，今从集解、索隐说校改。）姓秦氏，名越人。”又太史公自序：“扁鹊言医，为方者宗，守数精明，后世修序，弗能易也。”<br>
　　〔一九〕“世”，别解作“此”。俞樾曰：“案：‘之者’字，‘可’字并衍文，本作‘合善以为法，因世而权行’，两句相对成文，而义则相因。盖言合古人之善以为法式，又因当世所宜而权度其行也。”</font></font><br>
　　故性藏于人，则气达于天，纤微浩大，下学上达〔一〕，事以类相从〔二〕，声以音相应〔三〕，道唱而德和，仁立而义兴，王者行之于朝廷，疋〔四〕夫行之于田，治末者调其本〔五〕，端其影者正其形〔六〕，养其根者则枝叶茂，志气调者即〔七〕道冲〔八〕。故求远者不可失于近，治影者不可忘其容，上明而下清，君圣而臣忠。或图远而失近，或道塞〔九〕而路穷。季孙贪颛臾之地，而变起〔一０〕萧墙之内〔一一〕。夫进取〔一二〕者不可不顾难，谋事者不可不尽忠；故刑〔一三〕立则德散，佞用则忠亡。诗云：“式〔一四〕讹尔心，以蓄万邦〔一五〕。”言一心化天下，而□□〔一六〕国治，此之谓也〔一七〕。<br>
　　<FONT style="FONT-SIZE: 9pt"><font color="#551A8B">〔一〕论语宪问：“下学而上达。”集解：“孔曰：‘下学人事，上知天命。’”<br>
　　〔二〕易系辞上：“方以类聚，物以群分。”<br>
　　〔三〕唐晏曰：“易曰：‘同声相应，同气相求。’孟子曰：‘养而无害，则塞乎天地之间。’陆生博学甄微，自属圣门适派也。”案：礼记乐记：“凡音之起，由人心生也。人心之动，物使之然也，感于物而动，故形于声。声相应，故生变，变成万物谓之音。”注：“宫商角征羽杂比曰音，单出曰声。”<br>
　　〔四〕“疋”，天一阁本、傅校本、唐本作“匹”，古通。后不复出。<br>
　　〔五〕“调”，子汇本、汇函、品节作“求”。案：文选借田赋注：“陆贾新语注（当衍）曰：‘治末者调其本。’李奇汉书注曰：‘本，农也。末，贾也。’”<br>
　　〔六〕唐晏曰：“按：古无‘影’字，当作‘景’，此后人改。”器案：荀子君道篇：“譬之是犹立直木而恐其景之枉也，惑莫大焉。”又王霸篇：“主道治近不治远，治明不治幽，治一不治二。主能治近则远者理，主能治明则幽者化，主能当一则百事正。夫兼听天下，日有余而治不足者，如此也，是治之极也。既能治近，又务治远，既能治明，又务见幽，既能当一，又务正百，是过者也，过犹不及也。辟之是犹立直木而求其影之枉也。不能治近，又务治远，不能察明，又务见幽，不能当一，又务正百，是悖者也。辟之是犹立枉木而求其影之直也。”立论取譬，此文与之从同，亦有以见荀、陆二家之关系也。<br>
　　〔七〕“即”亦“则”也，对文则异，故分别为之耳。<br>
　　〔八〕老子第四章：“道冲而用之。”河上公注：“冲，中也。”<br>
　　〔九〕“塞”，李本、两京本、天一阁本误作“寒”。<br>
　　〔一０〕李本、别解“起”下有“于”字。<br>
　　〔一一〕论语季氏：“季氏将伐颛臾，冉有、季路见于孔子曰：‘季氏将有事于颛臾。’……孔子曰：‘今由与求也，相夫子，远人不服，而不能来也；邦分崩离析，而不能守也；而谋动干戈于邦内。吾恐季孙之忧，不在颛臾，而在萧墙之内也。’”集解：“孔曰：‘颛臾，伏羲之后，风姓之国，本鲁之附庸也。墙谓屏也。君臣相见之礼，至屏而加肃敬焉，是以谓之萧墙。后季氏家臣阳虎果囚季桓子。”<br>
　　〔一二〕文选任彦升奏弹曹景宗：“更谋进取。”注：“汉书：‘诸将曰：楚数进取。’如淳曰：‘数进取，多所攻也。’”案：引汉书，见高帝纪。<br>
　　〔一三〕“刑”原误“形”，今改。“刑”与“德”对言，与下句以“忠”、“佞”对言，用法正同。<br>
　　〔一四〕“式”，程本、两京本、天一阁本、别解作“或”，误。<br>
　　〔一五〕诗小雅节南山文也。郑笺云：“讹，化；畜，养也。”<br>
　　〔一六〕各本俱缺二字，崇文本“而”下云：“缺二字。”傅校本删去此三字。别解只作一□，未可从。<br>
　　〔一七〕黄东发曰：“世俗慕古卑今，溺于闻见，读此觉而易行，令人远慕之心，洒然易辙。而转换多，关钻严，意决永，似散漫而不散漫，似整齐而不整齐，古来有数文字。”陈明卿曰：“为马上公发药。”唐晏曰：“案小雅节南山之卒章，毛传：‘讹，化也。’陆生此训与毛同。”</font></font><br>
    ------------------<br>
　　YOUTH 整理
 </td>
  </tr>
</table>
</center>
</div>
<hr color="#EE9B73" size="1">
<center><A HREF="001.htm" tppabs="http://www.goldnets.com/gd/100/rujia/lugu/001.htm"><span style="background-color: #E1DFF2">上一页</span></a>　　<a href="library/goldbooknew/index.htm" tppabs="http://www.goldnets.com/"><span style="background-color: #E1DFF2">回首页</span></a>　　<A HREF="003.htm" tppabs="http://www.goldnets.com/gd/100/rujia/lugu/003.htm"><span style="background-color: #E1DFF2">下一页</span></a></center>
</body>
</html>
