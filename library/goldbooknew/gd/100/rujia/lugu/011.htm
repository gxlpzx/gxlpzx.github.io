<html>
<head>
<title>黄金书屋---明诫〔一〕第十一</title>
   <META HTTP-EQUIV="Content-Type" CONTENT="text/html; charset=utf-8">
<style>
#page {position:absolute; z-index:0; left:0px; top:0px}
.swy1 {font: 12pt/18pt "宋体"} 
</style>
</head>
<BODY TEXT="#000000" BGCOLOR="#E4EBF1" LINK="#0000EE" VLINK="#551A8B" ALINK="#FF0000">
<CENTER><B><FONT FACE="楷体_GB2312"><FONT COLOR="#FF6666"><FONT SIZE=5>明诫〔一〕第十一</FONT></FONT></font></B></CENTER>
<center><HR WIDTH="85%"></CENTER>
<div align="center">
<table border="0" width="90%">
  <tr>
    <td class="swy1"><br>
　　<FONT style="FONT-SIZE: 9pt"><font color="#551A8B">〔一〕黄震曰：“明诫（原误“试”）言君臣当谨言行。”品节曰：“此篇言天人相感，善道作于下，则善气感于天。”戴彦升曰：“明诫篇陈天文虫灾之变，谓天道因乎人道，开言春秋五行、陈灾异封事者之先。”唐晏曰：“此篇意主于去恶。”</font></font><br>
　　君明于德〔一〕，可以及于〔二〕远；臣笃于义〔三〕，可以至于大〔四〕。何以言之？昔〔五〕汤以七十里〔六〕之封〔七〕，升帝王之位；周公自立三公之官〔八〕，比德于五帝三王〔九〕；斯乃口出善言，身行善道之所致也。故〔一０〕安危之要〔一一〕，吉凶之符〔一二〕，一出于身；存亡〔一三〕之道，成败之事〔一四〕，一起于善行〔一五〕；尧、舜不易日月而兴，桀、纣不易〔一六〕星辰而亡，天道不改而人道易也〔一七〕。<br>
　　<FONT style="FONT-SIZE: 9pt"><font color="#551A8B">〔一〕宋翔凤曰：“本作‘君□□政’，今依治要。”今按：子汇本、唐本缺一字，傅校本补“亲于”二字。<br>
　　〔二〕宋翔凤曰：“本无‘于’，依治要。”<br>
　　〔三〕“义”，宋翔凤曰：“本作‘信’，依治要。”<br>
　　〔四〕宋翔凤曰：“本作‘可以致大’，依治要改。”<br>
　　〔五〕宋翔凤曰：“本无‘昔’字，依治要。”<br>
　　〔六〕孟子公孙丑上：“王不待大，汤以七十里。”<br>
　　〔七〕宋翔凤曰：“本下有‘而’字，依治要删。”<br>
　　〔八〕宋翔凤曰：“本作‘周公以□□□□’，今依治要。”案：道基篇云：“太公自布衣升三公之位。”<br>
　　〔九〕“三王”，宋翔凤曰：“本无此二字，依治要。”<br>
　　〔一０〕“故”，宋翔凤曰：“本无此字，依治要。”<br>
　　〔一一〕“要”，子汇本、程本、天一阁本作“效”，傅校本、唐本作“效”。<br>
　　〔一二〕“符”，宋翔凤曰：“本缺一字，依治要补，子汇作‘征’字。”案：傅校本、唐本作“征”。<br>
　　〔一三〕宋翔凤曰：“本缺‘存亡’二字，依治要补。”<br>
　　〔一四〕“事”，宋翔凤曰：“本作‘验’，依治要改。”<br>
　　〔一五〕宋翔凤曰：“本无‘善’字，依治要增。”俞樾曰：“樾谨按：此文，宋氏翔凤据治要改补，末句‘善’字，亦据治要而增，然与上文‘一出于身’句法不伦矣。窃疑此句本作‘一起于言’。上文说汤、周公之事，曰‘斯乃口出善言，身行善道之所致也’。此云：‘安危之要，吉凶之符，一出于身’，与上‘身行善道’相应；此云‘存亡之道，成败之事，一起于言’，与上‘口出善言’相应。因‘言’字误作‘善’，浅人乃更加‘行’字以成其义，治要所据本是也。至今本则又删去‘善’字，止作‘一出于行’，幷其错误之迹而泯之矣。”唐晏曰：“按陆生此言，本之于周易。”<br>
　　〔一六〕文选任彦升宣德皇后令注引“易”作“异”。<br>
　　〔一七〕唐晏曰：“荀子：‘天道有常，不为尧存，不为桀亡。’陆生之所本。”器案：荀子天论篇：“天行有常，不为尧存，不为桀亡。”又曰：“治乱，天邪？曰：日月星辰瑞历，是禹、桀之所同也，禹以治，桀以乱，治乱非天也。”</font></font><br>
　　夫持天地之政，操四海之纲，屈申〔一〕不可以失法〔二〕，动作不可以离度〔三〕，谬误出〔四〕口，则乱及万里之外，何〔五〕况刑〔六〕无罪于狱，而诛〔七〕无辜于市乎〔八〕？<br>
　　<FONT style="FONT-SIZE: 9pt"><font color="#551A8B">〔一〕宋翔凤曰：“本缺‘屈申’二字，依治要补。”案：汇函、品节作“周旋”二字，当出肊补。<br>
　　〔二〕“法”，宋翔凤曰：“本作‘度’，依治要改。”<br>
　　〔三〕“度”，宋翔凤曰：“本作‘道’，依治要改。”<br>
　　〔四〕宋翔凤曰：“‘出’下本有‘于’字，依治要删。”<br>
　　〔五〕宋翔凤曰：“本无‘何’字，依治要增。”<br>
　　〔六〕宋翔凤曰：“‘刑’下本有‘及’字，治要无。”<br>
　　〔七〕“诛”，宋翔凤曰：“本作‘杀’，又有‘及’字，依治要改。”<br>
　　〔八〕礼记王制：“刑人于市，与众弃之。”正义：“亦谓殷法，谓贵贱皆刑于市。周则有爵者刑于甸师氏也。”</font></font><br>
　　故世衰道失〔一〕，非天之所为也，乃君国〔二〕者有以〔三〕取之也。恶政生〔四〕恶气〔五〕，恶气生〔六〕灾异〔七〕。螟虫〔八〕之类，随气而生；虹蜺〔九〕之属，因政而见。治道失于下，则天文变〔一０〕于上；恶政流于民，则螟虫〔一一〕生于野〔一二〕。贤君智则〔一三〕知随变而改，缘类而试思之〔一四〕，于□□□变〔一五〕。圣人之理〔一六〕，恩及昆虫，泽及草木，乘天气而生，随寒暑而动者，莫不延颈而望治〔一七〕，倾耳〔一八〕而听化。圣人察物，无〔一九〕所遗失，上及日月星辰，下至鸟兽草木昆虫，□□□〔二０〕鹢之退飞，治〔二一〕五石之所陨，所以不失纤微〔二二〕。至于鸲鹆来，冬多麋，言鸟兽之类□□□也〔二三〕。十有二月陨霜不煞菽〔二四〕，言寒暑之气，失其节也〔二五〕。鸟兽草木尚欲各得其所，纲之以法，纪之以数，而况于人乎？<br>
　　<FONT style="FONT-SIZE: 9pt"><font color="#551A8B">〔一〕“失”，宋翔凤曰：“本作“亡”，依治要。”<br>
　　〔二〕“君国”，宋翔凤曰：“本作‘国君’，依治要。”<br>
　　〔三〕“以”，宋翔凤曰：“本所‘所’，依治要。”<br>
　　〔四〕宋翔凤曰：“‘生’下本有‘于’字，治要无。”<br>
　　〔五〕论衡谴告篇：“刑赏失实，恶也，为恶气以应之。”<br>
　　〔六〕宋翔凤曰：“‘生’下本有‘于’字，治要无。”<br>
　　〔七〕论衡谴告篇：“论灾异者，谓古之人君，为政失道，天用灾异谴告之也。”<br>
　　〔八〕“螟虫”，宋翔凤曰：“本作‘蝮虫’，依治要改。”案：公羊传隐公五年：“螟何以书？记灾也。”<br>
　　〔九〕淮南子原道篇：“虹蜺不出，贼星不行，含德之所致也。”<br>
　　〔一０〕“变”，子汇本、程本、两京本、天一阁本、汇函、品节作“度”，唐本作“应”。<br>
　　〔一一〕“螟虫”，宋翔凤曰：“本作‘虫灾’，依治要。”<br>
　　〔一二〕“野”，宋翔凤曰：“本作‘地’，依治要。”唐晏曰：“按：春秋书‘多麋’，‘有蜮’，‘有蜚’，‘螽’，‘螟’，‘有星孛于大辰’，‘有星孛于东方’，皆政之所感也。”<br>
　　〔一三〕“则”，子汇本、唐本、汇函、品节作“辟”。<br>
　　〔一四〕唐晏曰：“有误。”<br>
　　〔一五〕汇函、品节无“于□□□变”五字。<br>
　　〔一六〕“理”，唐人避“治”字讳改。<br>
　　〔一七〕宋翔凤曰：“本缺‘颈而望治’四字，子汇不缺。”今案：傅校本、唐本、汇函、品节不缺。文选司马相如喻巴蜀檄：“延颈举踵，喁喁然皆向风慕义，欲为臣妾。”注：“吕氏春秋曰：‘圣人南面而立，天下皆延颈举踵矣。’论语素王受命谶：‘莫不喁喁，延颈归德。’”<br>
　　〔一八〕礼记孔子闲居：“倾耳而听之。”<br>
　　〔一九〕汇函、品节“无”上有“而”字。<br>
　　〔二０〕“昆虫□□□”，子汇本、唐本作“昆虫□□六”，汇函、品节此五字只作一“六”字。<br>
　　〔二一〕汇函、品节无“治”字。<br>
　　〔二二〕唐晏曰：“谷梁僖十六年：‘六鹢退飞。’传：‘子曰：石无知之物，故日之。鹢微有知之物，故月之。君子之于物，无所苟而已。石、■且猶盡其辭，而況於人乎？’”<br>
　　〔二三〕汇函、品节无“言鸟兽之类□□□也”九字。唐晏曰：“春秋昭十五年‘有鸲鹆来巢’，十七年‘冬，多麋’。”<br>
　　〔二四〕“陨”，程本、唐本、汇函、品节作“殒”。“菽”，子汇本、程本、天一阁本作“●”字，俗别字。<br>
　　〔二五〕唐晏曰：“春秋僖三十二年‘十有二月，李梅实。’传：‘实之为言犹实也。’又僖二十三年‘十二月，陨霜不杀菽。’传：‘未可杀而杀，举重也；可杀而不杀，举轻也。’”</font></font><br>
　　圣人承天之明，正日月之行，录星辰之度，因天地之利，等高下之宜，设山川之便，平四海，分九州，同好恶，一风俗〔一〕。易曰：“天垂象，见吉凶，圣人则之；天出善道，圣人得之〔二〕。”言御占图历之变〔三〕，下衰风化之失，以匡盛衰，纪物定世，后〔四〕无不可行之政，无不可治之民，故曰：“则天之明，因地之利。”〔五〕观天之化，推演万事之类〔六〕，散之于□□之闲〔七〕，调之以寒暑之节，养之以四时之气，同之以风雨之化〔八〕，故绝国〔九〕异俗，莫不知□□□〔一０〕，乐则歌，哀则哭，盖圣人之教所齐一也。<br>
　　<FONT style="FONT-SIZE: 9pt"><font color="#551A8B">〔一〕荀子议兵篇：“政令以定，风俗以一。”应劭风俗通义序：“风者，天气有寒暖，地形有险易，水泉有美恶，草木有刚柔也。俗者，含血之类，像之而生；故言语歌讴异声，鼓舞动作殊形，或直或邪，或善或淫也。圣人作而均齐之，咸归于正。圣人废则还其本俗。”一风俗，即均齐之谓也。汉书食货志：“同巧拙而合习俗。”义同。习俗谓所习风俗也。<br>
　　〔二〕唐晏曰：“按：今易作‘天垂象，见吉凶，圣人象之；河出图，洛出书，圣人则之’，陆生所引，大异于今本。”器案：周易系辞上：“是故，天生神物，圣人则之；天地变化，圣人效之；天垂象，见吉凶，圣人象之；河出图，洛出书，圣人则之。”孔颖达正义：“天垂象，见吉凶，圣人象之者，若璇玑玉衡，以齐七政，是圣人象之也。”礼记郊特牲：“天垂象，圣人则之。”郑注：“则，谓则之以示人也。”今案：由前引系辞之文，则新语与易不合；由后引郊特牲之文，则“天垂象”云云，实为天下之公言，故系辞、礼记相率而从同也。然此实不足以说明陆氏引易之本柢；盖汉人引经说，习惯率称本经也。易纬通卦验：“故正其本而万物理，失之毫厘，差以千里。”易纬坤灵图：“正其本，万物理，差之毫厘，谬以千里，故君子必谨其始。”文选竟陵王行状注引易纬干凿度：“正其本而万物理，失之毫厘，差之千里。”后汉书王充王符仲长统传论注引易纬：“差以毫厘，失之千里。”则此为易纬之文。而大戴礼记礼察篇：“易曰：‘君子慎始，差若毫厘，谬之千里。’”（小戴礼记经解篇同）贾子新书胎教篇：“易曰：‘正其本，万物理，失之毫厘，差之千里。’故君子慎始。”（大戴礼记保傅篇同）史记太史公自序：“故易曰：‘失之毫厘，差以千里。’”（汉书司马迁传同）汉书东方朔传：“易曰：‘正其本，万事理，失之毫厘，差之千里。’”又杜钦传引易曰：“正其本，万物理。”后汉书范升传亦引易此文。说苑建本篇：“易曰：‘建其本而万物理，失之毫厘，差以千里。’故君子贵建本而立始。”风俗通义正失篇：“易称：‘失之毫厘，差以千里。’”所引皆直称易曰，而易经实无其文。寻纬候起于哀、平，两戴所记为古记之文。贾谊、东方朔、司马迁时，纬候未出，何缘见之？小戴记经解孔疏以为易系辞文，今易系辞实无此文。太史公自序集解云：“今易无语，纬有之。”汉书司马迁传注，师古曰：“今之易经及彖、系辞并无此语，所称易纬者则有之焉，斯盖易家之别说者也。”此其一隅耳，以彼例此，则陆氏所引为汉师易说必矣。列女传贞顺召南申女传：“传曰：‘正其本则万物理，失之毫厘，差之千里。’”所引亦易说之文，不称本经而称传，其故可知矣。<br>
　　〔三〕御，治也。尚书泰誓上：“越我御事庶士。”孔氏传：“御，治也。”国语周语上：“百官御事。”注：“御，治也。”占谓占验。图谓图纬。历谓录历也。“历”，子汇本、程本、汇函作“历”，古通。<br>
　　〔四〕汇函、品节无“后”字。<br>
　　〔五〕文廷式曰：“此亦引孝经。”唐晏曰：“按陆生此引，未知何书，‘则天’二句，孝经所有，以下则非孝经，未可遂谓为引孝经也。”器案：此孝经三才章文。又左传昭公二十五年：“子太叔对赵简子曰：‘吉也闻诸先大夫子产曰：夫礼，天之经也，地之义也，民之行也。天地之经，而民实行之，则天之明，因地之性。’”杜注：“日月星辰，天之明也。高下刚柔，地之性也。”<br>
　　〔六〕淮南子说林：“类不可必推。”高诱注：“推犹知也。”<br>
　　〔七〕宋翔凤曰：“子汇本作‘散见于弥漫之闲’，无缺字。”案：傅校本、唐本、汇函、品节同子汇本，无缺字。<br>
　　〔八〕唐晏以“故曰”云云，直贯至此句，未可从。<br>
　　〔九〕淮南子修务篇：“绝国殊俗、僻远幽闲之处。”高诱注：“绝，远。殊，异。”<br>
　　〔一０〕“莫不知□□□“，汇函、品节作“莫不知慕”。</font></font><br>
　　夫善道存乎心〔一〕，无远而不至也〔二〕；恶行着乎己，无近而不去也〔三〕。周公躬行礼义，郊祀后稷〔四〕，越裳奉贡〔五〕而至〔六〕，麟凤白雉草泽〔七〕而应〔八〕。殷纣无道〔九〕，微子弃骨肉而亡〔一０〕。行善者〔一一〕则百姓〔一二〕悦，行恶者〔一三〕则子孙怨〔一四〕。是以明者可以致远，否〔一五〕者可以失〔一六〕近。故春秋书卫侯之弟鱄出奔晋，书〔一七〕鱄绝骨肉之亲，弃大夫之位，越先人之境，附他人之域，穷涉寒饥，织履〔一八〕而食，不明之效也〔一九〕。<br>
　　<FONT style="FONT-SIZE: 9pt"><font color="#551A8B">〔一〕“乎心”，宋翔凤曰：“本作‘于身’，依治要改。”<br>
　　〔二〕“也”原无，宋翔凤本依治要补。<br>
　　〔三〕宋翔凤曰：“‘恶行着乎己；无近而不去也’，本作‘恶行着于□□□而不去’，并依治要改补。子汇作‘恶行着于身，无远而不去’。”严可均曰：“子汇此类多以意补。”案：唐本、汇函与子汇同。傅校本作“恶行着于己，无远而不去”。<br>
　　〔四〕孝经圣治章：“昔者，周公郊祀后稷以配天。”唐明皇注：“后稷，周之始祖也。郊谓圜丘祀天也。周公摄政，因行郊天之祭，乃尊始祖以配之也。”<br>
　　〔五〕“奉贡，宋翔凤曰：“本下有‘重译’二字，依治要删。”<br>
　　〔六〕“至”，宋翔凤曰：“本作‘臻’，依治要改。”<br>
　　〔七〕“草泽”，宋翔凤曰：“本作‘草木缘化’，依治要改补。”<br>
　　〔八〕唐晏曰：“按：周公时麟凤草木，所未闻也；若文王时，麟趾蒿宫，有其应矣。”器案：淮南子缪称篇：“昔二皇凤皇至于庭，三代至乎门，周室至乎泽。”诗大雅卷阿，诗序以为“召康公戒成王也”，曰：“凤皇于飞，翙翙其羽，亦集爰止。”曰：“凤皇于飞，翙翙其羽，亦傅于天。”曰：“凤皇鸣矣，于彼高冈。”淮南以为周室，诗序明曰成王，盖亦当周公摄政之时也，故陆氏直归之周公耳。不唯此也，太平御览七八五引尚书大传：“交址之南有越裳国，周公居摄六年，制礼作乐，天下和平，越裳以三象重译而献白雉，曰：‘道路悠远，山川阻深，音使不通，故重译而朝。’成王以归周公，曰：‘德不加焉，则君子不飨其质（原注：质，亦贽也），政不施焉，则君子不臣其人，吾何以获此赐也？’其使请曰：‘吾受命吾国之黄耇，曰：久矣，天之无烈夙淫雨！意者，中国有圣人乎？有则盍往朝之。’周公乃归之于王，称先王之神致，以荐于宗庙。”此则明以越裳献白雉为周公时事也，盖伏生与陆生俱本之古尚书说也。若太公金匮又谓：“武王伐殷，四夷闻，各以其职来贡。越裳氏献白雉，重译而至。”（洪颐烜经典集林卷二十二有撰集本）盖一事而歧传耳。<br>
　　〔九〕宋翔凤曰：“本缺‘无道’二字，依治要。”案：子汇本、程本、两京本、天一阁本缺三字，汇函作“逐微子”，不缺，当出肊补。<br>
　　〔一０〕论语微子：“微子去之。”集解：“马曰：‘微，国名；子，爵也。微子，纣之庶兄，见纣无道，早去之。’”又见史记宋微子世家。<br>
　　〔一一〕宋翔凤曰：“本无‘者’字，依治要。”<br>
　　〔一二〕宋翔凤曰：“‘百姓’本作‘鸟兽’，依治要。”<br>
　　〔一三〕宋翔凤曰：“本无‘者’字，依治要。”<br>
　　〔一四〕“子孙怨”，宋翔凤曰：“本作‘臣子恐’，依治要。”唐晏曰：“按书：‘我不顾行遯。’微子之所以辟纣。”<br>
　　〔一五〕宋翔凤曰：“‘否’，本作‘鄙’，依治要改。”<br>
　　〔一六〕宋翔凤曰：“本缺一‘失’字，依治要补。”案：汇函、品节作“劝”，肊补。<br>
　　〔一七〕“书”，子汇本、汇函、品节作“言”。<br>
　　〔一八〕“履”，谷梁传作“絇”。礼记玉藻注：“絇，履头饰。”又檀弓上释文：“絇，履头饰。”荀子哀公篇：“章甫絇屦。”注：“王肃云：‘絇谓屦头有拘节也。’郑康成云：‘絇之言拘也，以为行戒，状如刀衣鼻，在屦头。’”按杨注引郑康成，仪礼士冠礼注文也。<br>
　　〔一九〕唐晏曰：“谷梁襄二十七年：‘卫侯之弟专出奔晋。织絇邯郸，终身不言卫。专之去，合乎春秋。’”案：左氏传、公羊传“专”俱作“鱄”，释文：“鱄，市转切，又音专。”</font></font><br>
    ------------------<br>
　　YOUTH 整理
 </td>
  </tr>
</table>
</center>
</div>
<hr color="#EE9B73" size="1">
<center><A HREF="010.htm" tppabs="http://www.goldnets.com/gd/100/rujia/lugu/010.htm"><span style="background-color: #E1DFF2">上一页</span></a>　　<a href="library/goldbooknew/index.htm" tppabs="http://www.goldnets.com/"><span style="background-color: #E1DFF2">回首页</span></a>　　<A HREF="012.htm" tppabs="http://www.goldnets.com/gd/100/rujia/lugu/012.htm"><span style="background-color: #E1DFF2">下一页</span></a></center>
</body>
</html>
