<html>
<head>
<title>黄金书屋---怀虑〔一〕第九</title>
   <META HTTP-EQUIV="Content-Type" CONTENT="text/html; charset=utf-8">
<style>
#page {position:absolute; z-index:0; left:0px; top:0px}
.swy1 {font: 12pt/18pt "宋体"} 
</style>
</head>
<BODY TEXT="#000000" BGCOLOR="#E4EBF1" LINK="#0000EE" VLINK="#551A8B" ALINK="#FF0000">
<CENTER><B><FONT FACE="楷体_GB2312"><FONT COLOR="#FF6666"><FONT SIZE=5>怀虑〔一〕第九</FONT></FONT></font></B></CENTER>
<center><HR WIDTH="85%"></CENTER>
<div align="center">
<table border="0" width="90%">
  <tr>
    <td class="swy1"><br>
　　<FONT style="FONT-SIZE: 9pt"><font color="#551A8B">〔一〕黄震曰：“怀虑言立功当专一。”品节曰：“此言忠诚专一者成名，二三诡随者辱殆。”唐晏曰：“此篇义主窒欲。”</font></font><br>
　　怀异〔一〕虑者不可以立计〔二〕，持两端〔三〕者不可以定威。故治外者必调内，平远者必正近。纲维〔四〕天下，劳神八极者，则忧不存于家。养气治性〔五〕，思通精神，延寿命者，则志不流于外〔六〕。据土〔七〕子民〔八〕，治国治众者，不可以图利，治产业，则教化不行，而政令不从〔九〕。苏秦、张仪〔一０〕，身尊〔一一〕于位，名显于世，相六国，事六君，威振〔一二〕山东〔一三〕，横说诸侯，国异辞，人异意，欲合弱而制强，持衡〔一四〕而御纵，内无坚计，身无定名〔一五〕，功业不平〔一六〕，中道〔一七〕而废，身死于凡人之手，为天下所笑者〔一八〕，乃由辞语不一，而情欲放佚故也〔一九〕。<br>
　　<FONT style="FONT-SIZE: 9pt"><font color="#551A8B">〔一〕宋翔凤曰：“本缺二字，依子汇本增。”案：傅校本、唐本、汇函、品节、金丹有此二字。<br>
　　〔二〕金丹曰：“怀异虑，谓心术不一也。”<br>
　　〔三〕淮南子修务篇：“所谓言者，齐于众而同于俗，今不称九天之顶，则言黄泉之底，是两末之端议，何可以公论乎？”史记晋世家：“晋闻楚之伐郑，发兵救郑，其来持两端，故迟。”太平御览四０六引阮子政论：“朝有两端之议，家有不协之论，至令父子不同好，兄弟异交友，破和穆之道，长诤讼之端。”此皆言持两端者之不可以成事也。<br>
　　〔四〕宋翔凤曰：“本缺一字，依别本补。子汇本作‘纪’。”案：金丹、唐本作“纪”。<br>
　　〔五〕说苑建本篇：“学者所以反情治性。”义与此同。天一阁本“养气”作“养亲”，非是。<br>
　　〔六〕宋翔凤曰：“‘流’字本缺，依别本补，子汇本作‘役’。”案：金丹、唐本亦作“役”。<br>
　　〔七〕“土”，宋翔凤本作“上”，不可据。据土子民，即有土有民之义。史记孔子世家：“楚令尹子西曰：‘今孔丘得据土壤，贤弟子为佐，非楚之福也。’”<br>
　　〔八〕礼记表记：“子民如父母。”正义：“子谓子爱于民，如父母爱子也。”汉书景十三王传：“多欲不宜君国子民。”<br>
　　〔九〕唐晏曰：“公仪所以拔葵去妇。”<br>
　　〔一０〕苏秦、张仪，史记俱有传。汉书艺文志诸子略纵横家：“苏子三十一篇。”本注：“名秦，有列传。”又张子十篇。”本注：“名仪，有列传。”<br>
　　〔一一〕“尊”，金丹作“荣”。<br>
　　〔一二〕“振”，金丹作“震”。<br>
　　〔一三〕器案：山东谓二崤及函谷以东之地，贾谊过秦论称“秦孝公据殽、函之固”，即谓殽、函以西为秦，殽、函以外，即山东之地，泛指六国，故常以山东与秦对言。战国策秦策上：“王襟以山东之险，带以河曲之利，韩必为关中之侯。”又范睢说秦王曰：“今反闭关，而不敢窥兵于山东者，是穰侯为国谋不忠，而大王之计有所失也。”又曰：“臣居山东，闻齐之有田单，不闻其有王；闻秦之有太后、穰侯、泾阳、华阳、高陵，不闻其有王。”秦策下：“应侯言于秦昭王曰：‘客新有从山东来者蔡泽，其人辨士。’”又顿弱曰：“山东战国有六，威不掩于山东，而掩于母。”又赵策上：“苏秦始合从说赵王曰：‘……秦欲已得行于山东，……当今之时，山东之建国莫如赵强。……六国从亲以摈秦，秦必不敢出兵于函谷关以害山东矣。’”又机赫谓赵王曰：“然山东不能易其路，兵弱也。弱而不能相壹，是何秦之智，山东之愚也。是臣之所为山东之忧也。”又曰：“今山东之主，不知秦之即己也。”又赵策下司空马说赵王：“秦衔赂以自强，山东必恐亡赵自危。”又曰：“则是大王名亡赵之半，实得山东以敌秦，秦不足亡。”过秦论：“山东豪俊并起而亡秦族矣。”又云：“试使山东之国，与陈涉度长絜大，比权量力，则不可同年而语矣。”<br>
　　〔一四〕宋翔凤曰：“本作‘横’，子汇作‘衡’，通。”<br>
　　〔一五〕管子九守：“按实而定名。”定名即正名，谓有一定不变之名也。<br>
　　〔一六〕“平”，宋翔凤曰：“按疑作‘卒’。”案：唐本作“成”。<br>
　　〔一七〕礼记表记：“中道而废。”语又见论语雍也篇。案：犹今言半途而废也。<br>
　　〔一八〕器案：古书常称身死国亡之人为为天下笑，盖亦取鉴之义也。吕氏春秋疑似篇：“至于后，戎寇真至，幽王之身，乃死于丽山之下，为天下笑。”淮南泛论篇：“夏桀，殷纣之盛也，人迹所至，舟车所通，莫不为郡县；然而身死人手，为天下笑者，有亡形也。”战国策秦策上：“智伯瑶残范、中行，围逼晋阳，卒为三家笑。”文选贾谊过秦论：“一夫作难而七庙隳，身死人手，为天下笑。”史记淮阴侯列传：“始常山王、成安君为布衣时，相与为刎颈之交，后争张黡、陈泽之事，二人相怨，常山王背项王，奉项婴头而窜逃，归于汉王，汉王借兵而东下，杀成安君泜水之南，头足异处，卒为天下笑。”<br>
　　〔一九〕杨廉夫曰：“苏、张以二三败，可为断案。”金丹曰：“此大段言政不出于一，则天下不治也。”</font></font><br>
　　故管仲相桓公，诎节〔一〕事君，专心一意〔二〕，身无境外之交〔三〕，心无欹斜之虑〔四〕，正其国如〔五〕制天下，尊其君而屈〔六〕诸侯，权行〔七〕于海内，化流于诸夏〔八〕，失道者诛，秉义者显，举一事而天下从，出一政〔九〕而诸侯靡〔一０〕。故圣人执一政以绳百姓，持一概〔一一〕以等万民，所以同一治而明一统也〔一二〕。<br>
　　<FONT style="FONT-SIZE: 9pt"><font color="#551A8B">〔一〕器案：诎节犹言屈节，汉书王吉传：“休则俛仰诎信以利形。”“诎信”即“屈伸”也。此谓管仲不死子纠之难，而屈身以事齐桓也。论语宪问：“子路曰：‘桓公杀公子纠，召忽死之，管仲不死，曰，未仁乎？’子曰：‘桓公九合诸侯，不以兵车，管仲之力也。如其仁！如其仁！’”战国策齐策下：“且吾闻效小节者，不能行大威；恶小耻者，不能立荣名。昔管仲射桓公，中钩，篡也；遗公子纠而不能死，怯也；束缚桎梏，辱身也；此三行者，乡里不通也，世主不臣也，使管仲终穷抑幽，囚而不出，惭耻而不见，穷年没寿，不免为辱人贱行矣。然而管子幷三行之过，据齐国之政，一匡天下，九合诸侯，为五霸首，名高天下，光照邻国。”<br>
　　〔二〕品节曰：“管仲以专一成。”<br>
　　〔三〕礼记郊特牲：“为人臣无外交，不敢贰君也。”即所谓大夫无境外之交也。汉书循吏朱邑传：“无疆外之交，束修之馈。”此用谷梁义，谷梁隐公元年传：“寰内诸侯，非有天子之命，不得出会诸侯，不正其外交，故弗与朝也。聘弓镞矢，不出竟场，束修之肉，不行竟中，有至尊者，不贰之也。”杨疏即以“臣无竟外之交”说之。金丹“境外”作“意外”，非是。<br>
　　〔四〕文廷式曰：“‘欹斜’即‘奇邪’之异文。”唐晏曰：“按当作‘奇邪’，周礼注：‘非常也。’”器案：周礼天官宫正职：“去其淫怠与其奇邪之民。”注：“奇邪，谲觚非常。”正义：“兵书有谲觚之人，谓谲诈桀出，觚角非常也。”金丹作“歌斜”，非是。<br>
　　〔五〕“如”，宋翔凤曰：“子汇作‘而’。”案：傅校本、汇函、品节、金丹作“而”。<br>
　　〔六〕“屈”，宋翔凤本作“出”，各本俱作“屈”，今改。<br>
　　〔七〕“行”，金丹作“衡”，不可据。<br>
　　〔八〕论语八佾：“不如诸夏之亡也。”集解：“包曰：‘诸夏，中国。’”邢疏：“此及闵元年左氏传皆言诸夏，襄四年左传，魏绛云：“诸夷必叛华夏。”皆谓中国，而谓之华夏者，夏，大也，言有礼仪之大，有文章之华也。”<br>
　　〔九〕“政”，子汇本、两京本、天一阁本、汇函、品节作“故”。<br>
　　〔一０〕王守溪曰：“管仲以专一成相业，亲切详明。”许子春曰：“把一字收拾详尽。”缪当时曰：“政事不统于一，则民之耳目无所从矣。如苏秦事六君，政出多门，世所以乱也；管仲事一君，政出于一，所以霸也。况圣人治天下，而可以不统于一乎？”金丹曰：“此一段明政出于一。”唐晏曰：“按陆生贬苏秦而褒管仲，所以不及孟、荀，而为秦、楚之儒也。”<br>
　　〔一一〕文选谢宣远于安城答灵运诗：“肇允虽同规，翻飞各异概。”注：“异概，谓异量也。凡概以平量，故言概而显量焉。楚辞曰：‘一概而相量也。’”案：所举楚辞，见屈原九章怀沙：“同糅玉石兮，一概而相量。”洪兴祖补注曰：“概，平斗斛木。”此文以概等为言，亦谓等量也。<br>
　　〔一二〕公羊传隐公元年：“何言乎王正月？大一统也。”注：“统者，始也，摠系之辞。天王始受命改制，布政施教于天下，自公侯至于庶人，自山川至于草木昆虫，莫不一一系于正月，故云政教之始。”疏：“所以书正月者，王者受命，制正月以统天下，令万物无不一一皆奉之以为始，故言大一统也。”汉书董仲舒传：“春秋大一统者，天地之常经，古今之通谊也。今师异道，人异论，百家殊方，指意不同，是以上亡以持一统，法制数变，下不知所守。”又王吉传：“春秋所以大一统者，六合同风，九州共贯也。”文选曹子建求自试表：“方今天下一统。”注：“尚书大传曰：‘周公一统天下，合和四海。’然一统，谓其统绪也。”</font></font><br>
　　故天一〔一〕以大成数，人一以□成伦。楚灵王居千里之地，享百邑之国，不先仁义而尚道德，怀奇伎，□□□，□阴阳，合物怪，〔二〕作干溪之台〔三〕，立百仞之高，欲登浮云，窥天文〔四〕，然身死于弃疾之手〔五〕。鲁庄公据中土〔六〕之地，承圣人〔七〕之后，不修周公之业，继先人之体〔八〕，尚令牌威，有万人之力，〔九〕怀兼人〔一０〕之强，不能存立子纠〔一一〕，国侵地夺，以洙、泗为境〔一二〕。<br>
　　<FONT style="FONT-SIZE: 9pt"><font color="#551A8B">〔一〕老子三十九章：“昔之得一者，天得一以清，地得一以宁，神得一以灵，谷得一以盈，万物得一以生，侯王得一以为天下贞。”文选陆佐公新刻漏铭：“则于地四，参以天一。”注：“天以得一生水，地以得四生金也。”<br>
　　〔二〕“怪”，原作“■”，孙诒让曰：“案：‘■’当作‘怪’，形近而误。史记封禅书云：‘苌弘依物怪，欲以致诸侯。’公羊庄三十一年何休注云：‘礼，天子有灵台以候天地，诸侯有灵台以候四时。’故陆子以阴阳物怪言之。”案：孙说是，今从之改正。<br>
　　〔三〕唐晏曰：“按：左传、国语皆作章华台，此作干溪台，干溪在下蔡，章华台故址在华容，相去甚远，此误合之，由谷梁无章华台故。”器案：国语楚语上：“楚子为章华之台，数年乃成。”水经沔水注：“台高十丈，基广十五丈。”<br>
　　〔四〕“天文”，太平御览一七七作“天下”，非是。诗大雅灵台正义：“公羊说：‘天子三，诸侯二。’天子有灵台以观天文，有时台以观四时施化，有囿台观鸟兽鱼鳖。诸侯当有时台、囿台，诸侯卑，不得观天文，无灵台。”初学记引五经异义：“天子有三台，灵台以观天文，时台以观四时，囿台以观鸟兽鱼鳖。诸侯无灵台，但有时台、囿台也。”太平御览五三四引礼含文嘉曰：“礼，天子灵台，以考观天人之际，阴阳之会也，揆星度之验，征气朔之瑞应，原神明之变化，为万姓获福于天。”然则灵台王者之制，楚子僭天子而为之，楚语载其“愿得诸侯与始升焉，诸侯皆距，无有至者”，亦以其僭天子之礼，而抗距之耳。文选潘安仁闲居赋注引作“窥天文”，不误。<br>
　　〔五〕宋翔凤曰：“本缺‘疾之手’三字，依别本补。”唐晏曰：“按‘弃’下当是‘疾’字，谓平王也。”按：史记楚世家：“十二年春，楚灵王乐干溪不能去也，国人苦役。初，灵王会兵于申，僇越大夫常寿过，杀蔡大夫观起，起子从亡在吴，乃劝吴王伐楚，为闲越大夫常寿过而作乱，为吴闲，使矫公子弃疾命召公子比于晋，至蔡，与吴、越兵欲袭蔡，令公子比见弃疾，与盟于邓，遂入杀灵王太子禄，立公子比为王，公子子■为令尹，弃疾为司马。先除王宫。观从从师于干溪，令楚众曰：‘国有王矣。先归，复爵邑田室；后者迁之。’楚众皆溃，去灵王而归。灵王闻太子禄之死也，自投车下而曰：‘人之爱子，亦如是乎？’侍者曰：‘甚是。’王曰：‘余杀人之子多矣，能无及此乎！’右尹曰：‘请待于郊以听国人。’王曰：‘众怒不可犯。’曰：‘且入大县，而乞师于诸侯。’王曰：‘皆叛矣。’又曰：“且奔诸侯，以听大国之虑。’王曰：‘大福不再，只取辱耳。’于是王乘舟将欲入鄢。右尹度王不用其计，惧俱死，亦去王亡。灵王于是独彷徨山中，野人莫敢入王。王行遇其故鋗人，谓曰：‘为我求食，我已不食三日矣。’鋗人曰：‘新王下法，有敢饟王从王者，罪及三族，且又无所得食。’王因枕其股而卧，鋗人又以土自代逃去，王觉而弗见，遂饥弗能起。芋尹申无宇之子申亥曰：‘吾父再犯王命，王弗诛，恩孰大焉！’乃求王，遇王饥于厘泽，奉之以归。夏五月癸丑，王死申亥家。”按：左传作“王缢于芋尹申亥”。<br>
　　〔六〕淮南墬形篇：“正中冀州曰中土。”高诱注：“冀，大也。四方之主，故曰中土也。”案：冀州，古以为中州，中土与中州同义。谷梁传桓公五年：“郑，同姓之国也，在乎冀州。”杨士勋疏：“冀州者，天下之中州，自唐、虞及夏、殷皆都焉。则冀州是天子之常居。以郑近王畿，故举冀州以为说。故邹衍著书云：‘九州之内，名曰赤县。’赤县之畿，从冀州起。故后王虽不都冀州，亦得以冀州言之。”<br>
　　〔七〕圣人，谓周公也。<br>
　　〔八〕公羊传文公九年：“继文王之体，守文王之法度。”史记外戚世家：“继体守文之君。”索隐：“按继体，谓非创业之主，而是嫡子继先帝之正体而立者也。”正义：“继体，谓嫡子继先祖者也。”按：文又见汉书外戚传，师古曰：“继体，谓嗣位也。”<br>
　　〔九〕唐晏曰：“按：庄公以善射闻，不闻其多力，此亦可备异闻。”<br>
　　〔一０〕论语先进：“由也兼人，故退之。”集解：“郑曰：‘子路务在胜尚人。’”汉书韩信传：“受辱于跨下，无兼人之勇。”<br>
　　〔一一〕公羊传庄公九年：“九月，齐人取子纠杀之。其取之何？内辞也，胁我，使我杀之也。其称子纠何？贵也。其贵奈何？宜为君者也。”又谷梁传：“九月，齐人取子纠杀之。外不言取，言取，病内也。取，易辞也，犹曰取其子纠而杀之云尔。十室之邑，可以逃难，百室之邑，可以隐死，以千乘之鲁，而不能存子纠，以公为病矣。”杨士勋疏：“是其贵，故以子某称之，如子般、子野之类也。”<br>
　　〔一二〕唐晏曰：“按国侵地夺，以洙、泗为境，当指干时之败，及冬浚洙也。谷梁传曰：‘浚洙者，着力不足也。’”</font></font><br>
　　夫世人不学诗、书〔一〕，存仁义，尊〔二〕圣人之道，极经艺〔三〕之深，乃论不验〔四〕之语，学不然〔五〕之事，图天地之形，说灾变之异〔六〕，乖先〔七〕王之法，异圣人之意，惑学者之心，移众人之志，指天画地〔八〕，是非世事，动人以邪变，惊人以奇怪，听之者若神，视〔九〕之者如异〔一０〕；然犹不可以济于厄而度其身〔一一〕，或触罪□□〔一二〕法，不免于辜戮〔一三〕。故事不生于法度，道不本于天地，可言而不可行也，可听而不可传也，可□〔一四〕翫而不可大用也。<br>
　　<FONT style="FONT-SIZE: 9pt"><font color="#551A8B">〔一〕淮南子修务篇：“诵诗、书者，期于信道略物。”高诱注：“略，达；物，事也。”<br>
　　〔二〕“尊”，宋翔凤曰：“本缺一字，依别本补。”<br>
　　〔三〕“经艺”，宋翔凤本作“经义”，肊改。本书道基篇：“圣人防乱以经艺。”<br>
　　〔四〕淮南子泛论篇：“不用之法，圣王弗行。不验之语，圣王弗听。”盐铁论相刺篇：“今儒者释耒耜而学不验之语。”<br>
　　〔五〕汉书司马相如传下：“卫使者不然。”张揖注曰：“不然之变也。”文选司马长卿喻巴蜀檄同。又五行志中：“如有不然，老母安得处所。”不然，谓非常之变。墨子辞过：“府库实满，足以待不然。”<br>
　　〔六〕“灾变之异”，天一阁本作“灾异之变”。唐晏曰：“一本作‘灾变之异’。”<br>
　　〔七〕“乖先”，宋翔凤曰：“本缺二字，依子汇补，别本‘乖’作‘■’。”案：唐本有此二字，汇函作“紊先”。<br>
　　〔八〕史记魏其武安侯列传：“武安曰：‘天下幸而安乐无事，蚡得为肺腑，所好音乐狗马田宅，蚡所爱倡优巧匠之属；不如魏其、灌夫，日夜招聚天下豪桀壮士与议论，腹诽而心谤，不仰视天而俯画地，辟倪两宫间，幸天下有变，而欲有大功。’”集解：“张晏曰：“视天，占三光也。画地，知分野所在也。画地，谕欲作反事。”后汉书侯霸传：“歆又证岁将饥凶，指天画地，言甚刚切。”然则指天画地亦就灾异之变为言也。太平御览七六引春秋运斗枢：“宓牺、女娲、神农，是谓三皇也。皇者，合元履中，开阴布纲，指天画地，神化潜通。”盖指天画地为皇王之事，非其人而为之，斯为僭越耳。<br>
　　〔九〕“视”，唐本作“观”，云：“一本作‘视’。”<br>
　　〔一０〕唐晏曰：“按世谓谶纬之说，起自哀、平；今据陆生所言，则战国以来有之矣。故‘亡秦者胡’及孔子闭房记、沙丘之说，皆谶也。”<br>
　　〔一一〕器案：度谓度世。汉书景纪：“中元六年十二月，定铸钱伪黄金弃市律。”注引孟康曰：“语曰：‘金可铸，世可度。’”风俗通义正失篇：“语曰：‘金不可作，世不可度。’”抱朴子内篇黄白：“故经曰：‘金可作也，世可度也。’”三国志魏书董昭传：“上书陈末流之弊曰：‘至乃相谓，今世何忧不度耶？但求人道不勤，罗之不博耳。’”楚辞远游集注：“度世，谓超越尘世而仙去也。”度身即度世也。<br>
　　〔一二〕“□□”，宋翔凤曰：“抄本作缺一字。”案：李本、唐本缺一字。<br>
　　〔一三〕唐晏曰：“此京房、翼奉之伦所以不免。”<br>
　　〔一四〕“□”，宋翔凤曰：“别本作‘小’。”</font></font><br>
　　故物之所可，非道之所宜；道之所宜，非物之所可。是以制事者不可□，设道者不可通。目以精明，耳以主听，口以别味，鼻以闻芳，手以之持，足以之行，各受一性，不得两兼，两〔一〕兼则心惑，二路者行穷，正心一坚，久而不忘，在上不逸，为下不伤，执一〔二〕统物，虽寡必众，心佚情散，虽高必崩，气泄生疾，寿命不长，颠倒无端〔三〕，失〔四〕道不行。故气感之符，清洁明光〔五〕，情素〔六〕之表，恬畅和良，调密者固，安静者详〔七〕，志定心平，血脉乃强〔八〕，秉政图两〔九〕，失其中央〔一０〕，战士不耕，朝士不商，邪不奸直，圆不乱方，违戾相错，拨剌〔一一〕难匡。故欲理〔一二〕之君，闭利门，积德之家，必无灾殃〔一三〕，利绝而道着，武让〔一四〕而德兴，斯乃持久之道，常行之法也〔一五〕。<br>
　　<FONT style="FONT-SIZE: 9pt"><font color="#551A8B">〔一〕“两”字原缺，今据俞樾说订补。俞樾曰：“樾谨按：‘兼则心惑’，本作‘两兼则心惑’，与‘二路者行穷’，相对成文。”<br>
　　〔二〕尸子分篇：“执一以静，令名自正，令事自定。”又曰：“执一之道，去智与巧。”韩非子扬搉篇：“圣人执一以静，使名自静，令事自定。”吕氏春秋执一篇：“王者执一而为万物正。……天子必执一，所以抟之也。一则治，两则乱。”又有度篇：“先王不能尽知，执一而万物治。使人不能执一者，物感之也。”高诱注：“感，惑也。”<br>
　　〔三〕“端”，两京本误“喘”。淮南子主术篇：“运转而无端。”高诱注：“端，■也。”<br>
　　〔四〕“失”，子汇本、唐本作“大”。两京本、天一阁本误“夫”。<br>
　　〔五〕“明光”，唐本作“光明”，云：“一作‘明光’。”<br>
　　〔六〕史记蔡泽传：“披心腹，示情素。”文选谢灵运还旧园作见颜范二中书诗：“夫子照情素。”李善注引蔡泽传而释之曰：“素犹实也。”楚辞刘向九叹：“屈情素以从事。”王注：“屈我素志，以从众人，而承事之也。”<br>
　　〔七〕“详”，李本、子汇本、程本、两京本、天一阁本、汇函作“祥”。<br>
　　〔八〕唐晏曰：“自‘制事者’至‘久而不忘’，荀卿劝学之旨也。自‘在上不逸’至‘血脉乃强’，庄子养生主之说也。汉初诸儒其学出于周、秦，亦时代为之。”<br>
　　〔九〕“图两”，二字中间，原缺一字，严可均曰：“‘图两’中间无缺。”按：严说是，今从之。<br>
　　〔一０〕“央”，原作“方”，唐晏曰：“按诗笺：‘方，且也。’此‘方’字之义。”今案：唐说迂曲，义不可通，且“中方”与下文“乱方”韵复，今辄定为“中央”。<br>
　　〔一一〕“拨刺”，原作“拨剌”，李本、子汇本、程本、两京本、天一阁本、唐本作“拨●”，“●”即“刺”俗别字，今从孙诒让、唐晏说校改。孙诒让曰：“案“拨”，“●”之借字，“刺”当作“剌”，说文●部云：‘●，足剌●也，读若拨。’刀部云：‘剌，戾也。’淮南子修务篇云：‘琴或拨剌枉挠。’高注云：‘拨剌，不正也。’程荣本‘剌’作‘●’，尤讹。”唐晏曰：“按淮南修务训：‘拨剌枉挠。’注：‘不正也。’当从剌。”<br>
　　〔一二〕“理”，当是避唐讳“治”字改。<br>
　　〔一三〕易坤卦文言：“积善之家必有余庆，积不善之家必有余殃。”<br>
　　〔一四〕“让”，唐晏曰：“当作‘攘’。”不可从。<br>
　　〔一五〕苏紫溪曰：“此篇言忠诚专一者成名，二三诡随者殆辱，笔势纵横开合，抑扬婉转，如大鹏鼓翼，天风迅发，一息万里，笔力到矣。”唐晏曰：“结语乃孟子‘何必曰利’之旨也。”</font></font><br>
    ------------------<br>
　　YOUTH 整理
 </td>
  </tr>
</table>
</center>
</div>
<hr color="#EE9B73" size="1">
<center><A HREF="008.htm" tppabs="http://www.goldnets.com/gd/100/rujia/lugu/008.htm"><span style="background-color: #E1DFF2">上一页</span></a>　　<a href="library/goldbooknew/index.htm" tppabs="http://www.goldnets.com/"><span style="background-color: #E1DFF2">回首页</span></a>　　<A HREF="010.htm" tppabs="http://www.goldnets.com/gd/100/rujia/lugu/010.htm"><span style="background-color: #E1DFF2">下一页</span></a></center>
</body>
</html>
