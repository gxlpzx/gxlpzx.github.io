<html>
<head>
<title>黄金书屋---辅政〔一〕第三</title>
   <META HTTP-EQUIV="Content-Type" CONTENT="text/html; charset=utf-8">
<style>
#page {position:absolute; z-index:0; left:0px; top:0px}
.swy1 {font: 12pt/18pt "宋体"} 
</style>
</head>
<BODY TEXT="#000000" BGCOLOR="#E4EBF1" LINK="#0000EE" VLINK="#551A8B" ALINK="#FF0000">
<CENTER><B><FONT FACE="楷体_GB2312"><FONT COLOR="#FF6666"><FONT SIZE=5>辅政〔一〕第三</FONT></FONT></font></B></CENTER>
<center><HR WIDTH="85%"></CENTER>
<div align="center">
<table border="0" width="90%">
  <tr>
    <td class="swy1"><br>
　　<FONT style="FONT-SIZE: 9pt"><font color="#551A8B">〔一〕黄震曰：“辅政言用贤。”戴彦升曰：“辅政篇言所任之必得其材。秦用刑罚以任李斯、赵高，而推其原于谗夫似贤，美言似信。”唐晏曰：“此篇义主为政在人，乃行仁义之辅也。”器案：荀子君道篇：“卿相辅佐，人主之基杖也。”即此篇立论之旨。</font></font><br>
　　夫居高者自处不可以不安，履危者〔一〕任杖不可以不固〔二〕。自处不安则坠，任杖不固则仆〔三〕。是以圣人居高处上，则以仁义为巢，乘危履倾，则以圣贤〔四〕为杖〔五〕，故高而不坠，危而不仆〔六〕。<br>
　　<FONT style="FONT-SIZE: 9pt"><font color="#551A8B">〔一〕大戴礼记曾子本孝篇：“孝子不登高，不履危。”<br>
　　〔二〕杨升庵曰：“发端数语，是大议论，中有攻击之体，后来言恶之所感则灾异见，善之所召则归慕远。又引周公为善之感，殷纣为恶之鉴，句法矫健，气概闲适。”唐晏曰：“案：‘杖’当依古作‘仗’。”<br>
　　〔三〕“仆”，太平御览七一０引作“颠”。贾谊新书春秋篇：“人主之为人主也，举错而不偾者杖贤也。今背其所主，而弃其所杖，其偾仆也，不亦宜乎！”<br>
　　〔四〕“圣贤”，汇函、金丹、折衷、唐本作“贤圣”。<br>
　　〔五〕文镜秘府论北册帝德录：“杖贤”，“翼义杖贤”，“圣贤为杖”，“崇圣贤之杖”，“圣贤为杖”，文俱本此。太平御览七一０引句末有“也”字。<br>
　　〔六〕赵懿典曰：“借巢杖二字，形容居高履危，道理卓见。”</font></font><br>
　　昔者〔一〕，尧以仁义为巢，舜以稷、契为杖〔二〕，故高而益安，动而益固。处宴安之台，承克让之涂〔三〕，德配天地，光被八极〔四〕，功垂于无穷，名传于不朽〔五〕，盖自处得其巢，任杖得其人也〔六〕。秦以刑罚为巢，故有覆巢破卵之患〔七〕；以李斯、赵高〔八〕为杖，故有顿仆〔九〕跌伤〔一０〕之祸，何者〔一一〕？所任〔一二〕者〔一三〕非也。故杖圣者帝，杖贤者王，杖仁者霸，杖义者强〔一四〕，杖谗者灭，杖贼者亡。<br>
　　<FONT style="FONT-SIZE: 9pt"><font color="#551A8B">〔一〕宋翔凤曰：“本无‘昔’字，依群书治要增。”今案：傅校本、折衷均作一“昔”字，则诸本作“者”字者，皆“昔”字形近之误也。<br>
　　〔二〕“稷”上原有“禹”字，宋翔凤曰：“治要无‘禹’字。”器案：太平御览九二八引此句作“舜以稷、■为杖”，■即契也，亦无“禹”字，今据删削。<br>
　　〔三〕宋翔凤曰：“本作‘然处高之安，承克让之敬’，依治要改。”今案：各本“承”皆作“乘”。<br>
　　〔四〕“八极”，宋翔凤曰：“本作‘四表’，依治要改。”金丹曰：“尧典言：‘光被四表，格于上下。’言尧之功大而无所不至。”唐晏曰：“按：此用古文尚书文，则‘高安’者，‘安安’也。今文作‘晏晏’，改于西汉儒者，陆生不必见之。”<br>
　　〔五〕宋翔凤曰：“治要校语：‘朽’旧作‘废’。”<br>
　　〔六〕宋翔凤曰：“‘人’本作‘材’，依治要改。”<br>
　　〔七〕尸子明堂篇：“覆巢破卵，则凤皇不至焉。”案：世说新语言语篇：“孔融被收，中外惶怖。时融儿大者九岁，小者八岁；二儿故琢钉戏，了无遽容。融谓使者曰：‘冀罪止于身。二儿可得全不？’儿徐进曰：‘大人岂见覆巢之下，复有完卵乎？’寻亦收至。”语即本此。<br>
　　〔八〕宋翔凤曰：“本作‘赵高、李斯’，依治要改。”案：唐本亦作“李斯、赵高”。<br>
　　〔九〕宋翔凤曰：“‘顿’本作‘倾’，依治要改。”<br>
　　〔一０〕宋翔凤曰：“‘跌伤’，子汇本作‘缺覆’，抄本作‘缺复’，治要亦作‘跌伤’。”今案：两京本、程本、天一阁本、金丹作“缺复”，唐本、汇函、品节、折衷作“缺覆”。<br>
　　〔一一〕宋翔凤曰：“治要作‘者’，本作‘哉’。”<br>
　　〔一二〕“任”原作“仕”，各本俱作“任”，今据改正。<br>
　　〔一三〕宋翔凤曰：“本无‘者’字，依治要增。”<br>
　　〔一四〕宋翔凤曰：“治要‘义’作‘智’。”</font></font><br>
　　故怀刚者久而缺，持柔者久而长〔一〕，躁疾者为厥速，迟重者为常存〔二〕，尚勇者为悔近，温厚者行宽舒〔三〕，怀急促〔四〕者必有所亏，柔懦者制刚强〔五〕，小慧〔六〕者不可以御大，小辨者〔七〕不可以说众，商贾巧为贩卖之利，而屈为贞良〔八〕，邪臣好为诈伪，自媚饰非〔九〕，而不能为公方〔一０〕，藏其端巧，逃其事功。<br>
　　<FONT style="FONT-SIZE: 9pt"><font color="#551A8B">〔一〕文选崔子玉座右铭：“柔弱生之徒，老氏诫刚强。”李善注：“老子曰：‘人生也柔弱，其死也坚强。万物草木，生也柔脆，其死也枯槁。故坚强者死之徒，柔弱者生之徒也。’又曰：‘柔弱胜刚强。’河上公曰：‘柔弱者久长，刚强者先亡也。’”<br>
　　〔二〕俞樾曰：“谨按：‘厥速’当作‘速厥’，‘厥’与‘蹶’通。言躁疾者必速颠蹶也。”<br>
　　〔三〕品节脱“舒”字，非是。无为篇亦云：“君子尚宽舒以苞身。”<br>
　　〔四〕“急促”，李本、子汇本、程本、唐本、汇函、品节作“促急”。<br>
　　〔五〕俞樾曰：“谨按：‘柔懦’者一句，当在‘尚勇者’一句之下，‘尚勇’与‘柔懦’相对，‘温厚’与‘急促’相对，传写乱之，则语意不伦矣。惟此四句，尚有衍字，无可订正。”<br>
　　〔六〕论语卫灵公篇：“好行小慧。”集解：“郑曰：‘小慧，谓小小之才。’”<br>
　　〔七〕文选左太冲魏都赋：“安得齐给守其小辩也哉？”注：“家语：‘孔子曰：小辩害义，小言破道。’”<br>
　　〔八〕宋翔凤曰：“按‘屈’字当是‘不可’二字之误。”俞樾曰：“谨案：‘屈’当读为‘拙’，‘拙’与‘巧’正相对成文。释名释言语曰：‘拙，屈也，使物否屈，不为用也。’是拙、屈声近义通。宋氏翔凤疑‘屈’是‘不可’二字之误，非也。”<br>
　　〔九〕庄子盗跖篇：“辩足以饰非。”<br>
　　〔一０〕文选为范尚书让吏部封侯第一表：“在魏则毛玠公方。”注引先贤行状：“玠雅量公正。”</font></font><br>
　　故智者之所短，不如愚者之所长。文公种米，曾子驾羊〔一〕。相士不熟，信邪失方。察察〔二〕者有所不见，恢恢〔三〕者何所不容。朴质者近忠〔四〕，便巧〔五〕者近亡。<br>
　　<FONT style="FONT-SIZE: 9pt"><font color="#551A8B">〔一〕宋翔凤曰：“意林引作‘文公种米，曾子枷羊，智者所短，不如愚者所长’。按淮南泰族：‘文公树米，曾子架羊，犹之为知也。’注云：‘文公，晋文公也。树米而欲生之也。架，连架，所以备知也。’‘架’即‘枷’字，是意林本是也。说苑杂言亦有‘文公种米，曾子驾羊’之语，当是借‘驾’为‘连枷’之‘枷’。”唐晏曰：“按：‘驾’意林作‘枷’，是也。马融广成颂：‘枷天狗。’枷是牵狗者，若以之牵羊，则误矣。然二事皆无所考。”今案：马骕绎史五一曰：“事无所考，大约谓务大者不知小也。”周广业意林附注曰：“‘枷’原作‘驾’，旧讹‘牧’。淮南子注：‘连枷，所以备之。’俗本淮南作‘架’，今从艺文类聚。”寻世说新语尤悔篇注：“文公种米，曾子架羊。”类说三一引世说作“文公种菜，曾子枷羊”。“菜”是误字，而“架”又作“枷”。刘子新论观量篇：“晋文种米，曾子植羊。”袁孝政注：“晋文学外国种米，种虽不生，言其志大也。‘曾子’原误作‘曾国’，曾参学外国人剉羊皮用土种之，虽不生，其志大也。”器案：淮南注“备”疑“犕”之误。米不可殖生，羊不能犕驾，而晋文种之，曾子枷之，是亦知其不可为而为之者也。刘昼、袁孝政不得其解，遂改“驾羊”为“植羊”，而以外国事说之，是亦郢书而燕说耳。<br>
　　〔二〕荀子荣辱篇：“察察而残者忮也。”杨倞注：“至明察而见伤残者，由于有忮富之心也。”此文察察亦明察意。<br>
　　〔三〕老子第七十三章：“天网恢恢。”河上公注：“天所网罗，恢恢甚大。”荀子解蔽篇：“恢恢广广，孰知其极。”<br>
　　〔四〕宋翔凤曰：“‘朴’下本有‘直’字，子汇本无。”唐晏曰：“按（朴直质）三字，必有一衍。”<br>
　　〔五〕论语季氏：“友便佞。”集解：“郑曰：‘便，辩也，谓佞而辩也。’”皇侃疏曰：“便佞，谓辩而巧也。”</font></font><br>
　　君子远荧荧之色〔一〕，放铮铮之声〔二〕，绝恬〔三〕美之味，疏嗌呕〔四〕之情。天道以大制小，以重颠〔五〕轻。以小治大，乱度干〔六〕贞。谗夫〔七〕似贤，美言似信〔八〕，听之者惑，观之者冥。故苏秦尊于诸侯〔九〕，商鞅显于西秦〔一０〕。世无贤智之君，孰能别其形。故尧放驩兜〔一一〕，仲尼诛少正卯〔一二〕；甘言〔一三〕之所嘉，靡〔一四〕不为之倾，惟尧知其实，仲尼见其情〔一五〕。故干〔一六〕圣王者诛，遏贤君者刑，遭凡王者贵，触〔一七〕乱世者荣。郑儋亡齐而归鲁〔一八〕，齐有九合〔一九〕之名，而鲁有干时之耻〔二０〕。夫据千乘之国，而信谗佞之计，未有不亡者也。故诗云：“谗人罔极，交乱四国。〔二一〕”众邪合心，以倾一君，国危民失〔二二〕，不亦宜乎〔二三〕！<br>
　　<FONT style="FONT-SIZE: 9pt"><font color="#551A8B">〔一〕史记赵世家：“美人荧荧兮，颜若苕之荣。”荧荧，形容美人容颜光华貌。<br>
　　〔二〕论语卫灵公：“放郑声。”邢昺疏：“放弃郑、卫之声。”后汉书刘盆子传：“铁中铮铮。”说文金部：“铮，金声也。”<br>
　　〔三〕唐晏曰：“‘恬’疑作‘甜’。”<br>
　　〔四〕唐晏曰：“按：‘嗌呕’，即荀子之‘倪呕’，楚辞作‘嗌喔’，注云：‘容媚之声。’”案：楚辞见九思。<br>
　　〔五〕焦循易余钥录四曰：“新语辅政篇：‘天道以大制小，以重颠轻。’此‘颠’字乃‘镇’字之假借，如说文：‘天，颠也。’白虎通云：‘天之为言镇也。’‘颠’与‘镇’通。”俞樾曰：“谨按：当读为‘诛不填服’之‘填’。隐五年谷梁传：‘诛不填服。’注曰：‘来服者不服，填厌之。’此云‘以重颠轻’，谓以重者填厌轻者也。谷梁释文曰：‘填音田。’故与‘颠’声近而得段用。”唐晏曰：“按‘颠’当段为‘镇’，压也。”<br>
　　〔六〕“干”，李本、程本、两京本、天一阁本误作“千”。<br>
　　〔七〕说苑臣术篇：“人臣之行，有六正、六邪。……何谓六正、六邪？……六邪者，……四曰：智足以饰非，辩足以行说，反言易辞，而成文章，内离骨肉之亲，外妒乱朝廷，如此者，谗臣也。”<br>
　　〔八〕家语屈节篇：“美言伤信。”<br>
　　〔九〕苏秦，史记有传。<br>
　　〔一０〕商鞅，史记有商君传。<br>
　　〔一一〕唐晏曰：“与大戴五帝德说同。”器案：尚书舜典：“放驩兜于崇山，……四罪而天下咸服。”孔氏传：“党于共工，罪恶同。崇山，南裔。”又曰：“皆服舜用刑当其罪。”孟子万章上：“舜流共工于幽州，放驩兜于崇山。”俱以为舜事。<br>
　　〔一二〕荀子宥坐篇：“孔子为鲁摄相，朝七日而诛少正卯。门人进问曰：‘夫少正卯鲁之闻人也，夫子为政，而始诛之，得无失乎？’孔子曰：‘居，吾语汝其故。人有恶者五，而盗窃不与焉：一曰，心达而险；二曰，行辟而坚；三曰，言伪而辩；四曰，记丑而博；五曰，顺非而泽。此五者有一于人，则不得免于君子之诛，而少正卯则兼有之。故居处足以聚徒成群，言谈足以饰邪营众，强足以反是独立，此小人之桀雄也，不可不诛也。是以汤诛尹谐，文王诛潘止，周公诛管叔，太公诛华仕，管仲诛付里乙，子产诛邓析、史付，此七子者，皆异世同心，不可不诛也。诗曰：忧心悄悄，愠于群小。’小人成群，斯足忧矣。”案：孔子诛少正卯事，始详于此，而尹文子大道下、说苑指武篇、家语始诛篇俱本之为说，淮南子泛论篇：“孔子诛少正卯而鲁国之邪塞。”史记孔子世家：“定公十四年，孔子年五十六，由大司寇行摄相事，……于是诛鲁大夫乱政者少正卯。”高诱淮南子注云：“少正，官名，卯其名也，鲁之谄人。”寻周书尝麦篇有大正之官，则少正官名之说有本矣，或则通谓之鲁大夫耳。<br>
　　〔一三〕国语晋语一：“又有甘言焉。”韦昭注：“申生将去，父又以美言抚慰之。”战国策韩策：“诸侯不料兵之弱，食之寡，而听从人之甘言好辞，比周以相饰也。”<br>
　　〔一四〕“靡”字原缺，宋翔凤曰：“子汇作‘靡不为之倾’，不缺。”案：唐本亦不缺，今据补正。<br>
　　〔一五〕情，情实。周礼天官小宰职：“以官府之六叙正群吏。……六曰，以叙听其情。”正义曰：“情谓情实。”<br>
　　〔一六〕“干”，李本、两京本误“于”，宋翔凤本误作“千”。<br>
　　〔一七〕触，值也。论衡气寿篇：“凡人■命有二品：一曰所当触值之命，二曰强弱寿夭之命。所当触值，谓兵、烧、压、溺也。”<br>
　　〔一八〕公羊传庄公：“十有七年，春，齐人执郑瞻。郑瞻者何？郑之微者也。此郑之微者，何言乎齐人执之？书甚佞也。秋，郑瞻自齐逃来，何以书？书甚佞也。曰：佞人来矣！佞人来矣！”“瞻”，左氏、谷梁作“詹”，此文又作“儋”也。唐晏曰：“案谷梁传庄十七年：‘春，齐人执郑詹。郑詹郑之佞人也。秋，郑詹自齐逃来。逃义曰逃。’按干时之败，在庄九年，此盖讥鲁之因循不振耳，非必因詹致败也。”<br>
　　〔一九〕论语宪问篇：“齐桓公九合诸侯。”谷梁传庄公二十七年：“衣裳之会十有一。”范宁注：“十三年会北杏，十四年会鄄，十五年又会鄄，十六年会幽，二十七年又会幽，僖元年会柽，二年会贯，三年会阳谷，五年会首戴，七年会宁毋，九年会葵丘。”凡十一会。史记齐太公世家：“桓公曰：‘寡人兵车之会三，乘车之会六，九合诸侯，一匡天下。’”正义叙兵车之会三云：“左传云：‘鲁庄公十三年，会北杏以平宋乱，僖四年，侵蔡，遂伐楚，六年，伐郑，围新城也。’”又释乘车之会六云：“左传云：‘鲁庄公十四年，会于鄄，十五年，又会鄄，十六年，同盟于幽，僖五年，会首止，八年，盟于洮，九年，会葵丘。’是也。”所述颇有出入。实则齐桓公之会诸侯，不止于九，说详梁玉绳史记志疑卷十六。寻古书言数，以一为单数，二为双数，三为多数。因之，凡三之倍数，俱代表多数，如六也，九也，十二也，二十四也，三十六也，七十二也，一百八也，俱言其多耳，不必一一落实也。古书言齐桓公合诸侯、古帝王封泰山、禅梁父及孔子弟子之类，异说纷纭，莫衷一是，皆不得其本柢，遂龂龂而如算博士之所为也。而古书又有作“纠合诸侯”者，庶几心知其意矣。<br>
　　〔二０〕春秋：“庄公九年八月庚申，及齐师战于干时，我师败绩。”杜注：“干时，齐地。”<br>
　　〔二一〕诗小雅甫田青蝇文也。郑笺：“极犹已也。”正义：“构之不已，至交乱四国，先多而后少，（谓构我二人）故先四国也。”<br>
　　〔二二〕宋翔凤曰：“本作‘众邪合党，以回人君，邦危民亡’，兹依治要改。”<br>
　　〔二三〕唐晏曰：“说诗不同于毛，当是鲁诗说。”</font></font><br>
    ------------------<br>
　　YOUTH 整理
 </td>
  </tr>
</table>
</center>
</div>
<hr color="#EE9B73" size="1">
<center><A HREF="002.htm" tppabs="http://www.goldnets.com/gd/100/rujia/lugu/002.htm"><span style="background-color: #E1DFF2">上一页</span></a>　　<a href="library/goldbooknew/index.htm" tppabs="http://www.goldnets.com/"><span style="background-color: #E1DFF2">回首页</span></a>　　<A HREF="004.htm" tppabs="http://www.goldnets.com/gd/100/rujia/lugu/004.htm"><span style="background-color: #E1DFF2">下一页</span></a></center>
</body>
</html>
