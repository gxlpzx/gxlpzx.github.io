<html>
<head>
<title>黄金书屋---辨惑〔一〕第五</title>
   <META HTTP-EQUIV="Content-Type" CONTENT="text/html; charset=utf-8">
<style>
#page {position:absolute; z-index:0; left:0px; top:0px}
.swy1 {font: 12pt/18pt "宋体"} 
</style>
</head>
<BODY TEXT="#000000" BGCOLOR="#E4EBF1" LINK="#0000EE" VLINK="#551A8B" ALINK="#FF0000">
<CENTER><B><FONT FACE="楷体_GB2312"><FONT COLOR="#FF6666"><FONT SIZE=5>辨惑〔一〕第五</FONT></FONT></font></B></CENTER>
<center><HR WIDTH="85%"></CENTER>
<div align="center">
<table border="0" width="90%">
  <tr>
    <td class="swy1"><br>
　　<FONT style="FONT-SIZE: 9pt"><font color="#551A8B">〔一〕黄震曰：“辨惑言不苟合。”戴彦升曰：“辨惑篇道正言之忤耳，伤流言之害圣，而深恶纵横家之阿从意旨，规则乎孔门也。”唐晏曰：“此篇义主远佞人，去其害仁义者也。”</font></font><br>
　　夫举事者或为善而不称善，或不善而称善者，何？视之者谬而论之者误也。故行或合于世，言或顺于耳〔一〕，斯乃阿〔二〕上之意，从上之旨，操直而乖方，怀曲而合邪，因〔三〕其刚柔之势，为作纵横之术〔四〕，故无忤逆之言，无不合之义者〔五〕。<br>
　　<FONT style="FONT-SIZE: 9pt"><font color="#551A8B">〔一〕“言”字原无，今据孙诒让说订补。孙诒让曰：“案：行不可言顺于耳，此篇多以言行对举，此亦当作‘言或顺于耳’，今本误挩一‘言’字。”今案：论语为政：“六十而耳顺。”邢昺疏曰：“耳顺者，顺不逆也。”<br>
　　〔二〕吕氏春秋长见篇：“阿郑君之心。”高诱注：“阿，从也。”<br>
　　〔三〕“因”，天一阁本误“囚”。<br>
　　〔四〕史记平津侯主父列传：“学长短纵横之术。”案：史记苏秦传：“太史公曰：‘其术长于权变。’”张仪传：“太史公曰：‘三晋多权变之士，夫言从横强秦者，大抵皆三晋之人也。’”则纵横有权变之意也。<br>
　　〔五〕唐晏曰：“按：此即孟子‘以顺为正者，妾妇之道’之谓。”</font></font><br>
　　昔哀公问于有若曰：“年饥〔一〕，用不足，如之何？”有若对曰：“盍彻乎？”〔二〕盖损上而归之于下，则忤于耳而不合于意，遂逆而不用也。此所谓正其行而不苟合〔三〕于世也。有若岂不知阿哀公之意，为益国〔四〕之义哉？夫君子直道而行〔五〕，知必屈辱而不避也〔六〕。故行不敢苟合，言不为苟容〔七〕，虽无功于世，而名足称也；虽言不用于国家，而举措之言可法也〔八〕。<br>
　　<FONT style="FONT-SIZE: 9pt"><font color="#551A8B">〔一〕宋翔凤曰：“子汇本‘饥’作‘饥’。”案：李本、两京本亦作“饥”，二字古混用，后不复出。<br>
　　〔二〕案：见论语颜渊篇。集解引郑玄曰：“盍，何不也。周法什一而税谓之彻。彻，通也，为天下之通法。”邢昺疏曰：“鲁君哀公问于孔子弟子有若曰：‘年谷不熟，国用不足，如之何使国用得足也？’有若对曰：‘盍彻乎’者，盍犹何不也。周法什一而税谓之彻，彻，通也，为天下之通法。有若意讥哀公重敛，故对曰：‘既国用不足，何不依通法而税取乎？’”<br>
　　〔三〕史记孟子荀卿列传：“故武王以仁义代纣而王，伯夷饿不食周粟；卫灵公问陈，而孔子不答；梁惠王谋欲攻赵，孟轲称大王去邠；此岂有意阿世俗苟合而已哉？持方枘欲内圜凿，其能入乎？”<br>
　　〔四〕器案：“益”读如“附益”之“益”。论语先进：“季氏富于周公，而求也为之聚歛而附益之。”集解：“孔曰：‘冉求为季氏宰，为之急赋税。’”邢疏曰：“时冉求为季氏家宰，又为之急赋税，聚歛财物，而陪附益助季氏也。”<br>
　　〔五〕论语卫灵公：“斯民也，三代之所以直道而行也。”集解：“马曰：‘无所阿私，所以云直道而行。’”<br>
　　〔六〕王守溪曰：“先把有若作个君子直道而行，见此等人不肯阿意■人，后方说到邪佞易惑上，血脉相关，精神联贯。”唐晏曰：“按此陆生论语说也。”<br>
　　〔七〕战国策秦策下：“言不取苟合，行不取苟容。”语又见史记蔡泽传。疑此文“敢”字亦“取”之误也。<br>
　　〔八〕李为霖曰：“惟名足称，言可法，故君子所以疾末世而戒慎于独也。”</font></font><br>
　　故殊于世俗，则身孤于士众。夫邪曲之相衔，枉桡之相错〔一〕，正直故不得容其间〔二〕。谄佞之相扶，谗口之相誉，无高而不可上，无深而不可往者何？以党辈众多〔三〕，而辞语谐合。<br>
　　<FONT style="FONT-SIZE: 9pt"><font color="#551A8B">〔一〕宋翔凤曰：“抄本、子汇本‘错’作‘措’。”案：两京本作“措”，李本、天一阁本、唐本、汇函、品节、金丹、拔萃作“借”。<br>
　　〔二〕“正”字原缺，子汇本、唐本有，今据订补。<br>
　　〔三〕宋翔凤曰：“‘党辈’，本作‘当背’，依子汇本改。”案：后汉书桓谭传：“党辈连结，岁月不解。”党辈，犹资质篇之言“党友”也。文选张平子西京赋：“结党连群。”左太冲蜀都赋：“结俦附党。”曹子建七启：“交党结伦。”党群、党俦、党伦，其义亦同。</font></font><br>
　　夫众口毁誉〔一〕，浮石沈木〔二〕。群邪相抑〔三〕，以直为曲〔四〕。视之不察〔五〕，以白为黑〔六〕。夫曲直之异形〔七〕，白黑之殊色〔八〕，乃天下之易见也，然而目缪心惑者，众邪误之〔九〕。<br>
　　<FONT style="FONT-SIZE: 9pt"><font color="#551A8B">〔一〕宋翔凤曰：“‘口’下本有‘之’字，依治要删。”器案：太平御览三六七引此句作“众口所毁”，义较胜。<br>
　　〔二〕金丹云：“变轻重之常。”周广业意林附注曰：“变乱物性。”<br>
　　〔三〕宋翔凤曰：“‘相’本作‘所’，依治要改。意林引云：‘众口毁誉，浮石沈木，群邪相抑，以直为曲’，与治要同。”器案：御览引亦作“相”。<br>
　　〔四〕“以直为曲”，御览引作“以曲为直”。金丹曰：“变曲直之常。”<br>
　　〔五〕宋翔凤曰：“四字治要无。”<br>
　　〔六〕金丹曰：“变黑白之常。”器案：诗经小雅青蝇，郑玄笺云：“蝇之为虫，污白使黑，污黑使白，喻佞人变乱善恶也。”<br>
　　〔七〕宋翔凤曰：“治要无‘夫’字。”<br>
　　〔八〕宋翔凤曰：“‘殊’本作‘异’，依治要改。”王凤洲曰：“转折有情，文更纤巧。”<br>
　　〔九〕宋翔凤曰：“本作‘然自谬也，或不能分明其是非者，众邪误之矣’，依治要改。”唐晏曰：“（“然自谬也”）此句上有夺文误字。”</font></font><br>
　　秦二世之时〔一〕，赵高驾鹿而从行，王曰：“丞相何为驾鹿？”高曰：“马也。”王曰：“丞相误邪〔二〕，以鹿为马也〔三〕。”高曰：“乃马也〔四〕。陛下以臣之言为不然〔五〕，愿问群臣。〔六〕”于是乃问群臣，群〔七〕臣半言马半言鹿〔八〕。当此之时，秦王不能自信其直目〔九〕，而从邪臣之言〔一０〕。鹿与马之异形，乃众人之所知也〔一一〕，然不能别其是非〔一二〕，况于闇昧之事乎〔一三〕？易曰：“二人同心，其义断金。”〔一四〕群党合意，以倾一君，孰不移哉！<br>
　　<FONT style="FONT-SIZE: 9pt"><font color="#551A8B">〔一〕宋翔凤曰：“此句上本有‘至如’二字，依治要删。”器案：太平御览四九四引亦无“至如”二字。杨升庵曰：“叙极严整。”<br>
　　〔二〕宋翔凤曰：“‘邪’本作‘也’，依御览四百九十四校。”<br>
　　〔三〕宋翔凤曰：“‘也’字依御览增。”<br>
　　〔四〕宋翔凤曰：“（“乃马也”）三字依御览增。”案：宋本御览“马”误“焉”。<br>
　　〔五〕宋翔凤曰：“‘之’字‘为’字依御览增。”<br>
　　〔六〕宋翔凤曰：“治要无‘王曰丞相误邪’以下廿九字，御览有之。”<br>
　　〔七〕宋翔凤曰：“七字依治要、御览增。”唐晏曰：“疑当有‘群’字。”<br>
　　〔八〕宋翔凤曰：“本作‘半言鹿，半言马’，依治要、御览校。”唐晏曰：“按事亦见史记，作‘高持鹿献于二世，曰：马也。二世笑曰：丞相误耶？谓鹿为马。问左右，或默，或言马。’此事或陆生亲见之，所说当确于史公。”器案：文选潘岳西征赋：“野蒲变而为脯，苑鹿化以为马。”李善注引风俗通曰：“秦相赵高，指鹿为马，束蒲为脯，二世不觉。”张铣注：“赵高欲为乱，恐群臣不听，乃先设验，以蒲为脯，以鹿为马，献于二世。群臣言鹿言脯者皆诛之。”北堂书钞一四五引古今注：“秦二世时，丞相赵高用事，乃先献蒲脯、鹿马，以验群臣也。”金楼子箴戒篇：“秦二世即位，自幽深宫，以鹿为马，以蒲为脯。”寻礼记礼器郑注：“秦二世时，赵高欲作乱，或以青为黑，黑为黄。”然则赵高之混淆黑白，诚所谓“迥黄转绿无定期”者也，岂止鹿马一事而已哉！<br>
　　〔九〕宋翔凤曰：“‘直’字依治要增，御览作‘不敢信其目’。”<br>
　　〔一０〕宋翔凤曰：“‘言’本作‘说’，依治要、御览校。”<br>
　　〔一一〕宋翔凤曰：“本作‘夫马鹿之异形，众人所知也’，依治要、御览校。”案：荀子儒效篇：“众人者，工农商贾也。”<br>
　　〔一二〕宋翔凤曰：“本作‘分别是非也’，依御览校，治要无‘其’字。”<br>
　　〔一三〕金丹曰：“马且不能辩，而况他事乎？”<br>
　　〔一四〕唐晏曰：“‘义’，今易作‘利’。”器案：引易者，系辞上文也。正义曰：“二人若同齐其心，其纤（卢文弨曰：“当作‘鑯’。”）利能断截于金。金是坚刚之物，能断而截之，盛言利之甚也。此谓二人心行同也。”</font></font><br>
　　人有与曾子同姓名者杀人〔一〕，有人告曾子母曰：“参乃杀人。”〔二〕母方织，如故〔三〕，有顷复告云〔四〕，若是者三〔五〕，曾子母投杼踰垣而去〔六〕。曾子之母非不知子不杀人也，言之者众〔七〕。夫流言〔八〕之并至，众人之所是非〔九〕，虽贤智不敢自毕〔一０〕，况凡人乎〔一一〕？<br>
　　<FONT style="FONT-SIZE: 9pt"><font color="#551A8B">〔一〕宋翔凤曰：“本作‘昔人有与曾子同姓亦名参’，依治要改。”庄定山曰：“上段言奸党蔽君，此言正直难信。”器案：战国策秦策上以与曾参同姓名者为费人，新序杂事二作鄪，史记樗里子传则又作鲁人也。<br>
　　〔二〕宋翔凤曰：“本作‘有人告其母参杀人’，依治要校。”<br>
　　〔三〕宋翔凤曰：“本无‘方’字。”<br>
　　〔四〕器案：云，犹然也，说详经传释词。凡“云”字在句尾不作“曰”字解者，皆为“然”义也。<br>
　　〔五〕宋翔凤曰：“本作‘人复来告，如是者三’。”<br>
　　〔六〕宋翔凤曰：“‘母’下本有‘乃’字，并依治要校。”<br>
　　〔七〕宋翔凤曰：“十六字治要无。”<br>
　　〔八〕诗大雅荡：“流言以对。”朱熹集传：“流言，浮浪不根之言也。”<br>
　　〔九〕宋翔凤曰：“本无此句。”<br>
　　〔一０〕宋翔凤曰：“本作‘虽圣贤不敢自安’，并依治要校。治要旧校：‘毕’作‘安’，恐‘必’。”<br>
　　〔一一〕焦弱侯曰：“奸党成群，贤士摈斥，可为寒心。”</font></font><br>
　　鲁定公之时〔一〕，与齐侯〔二〕会于夹谷〔三〕，孔子行相事〔四〕。两君升坛〔五〕，两相处下，两相欲揖〔六〕，君臣之礼，济济〔七〕备焉。齐人鼓噪而起〔八〕，欲执鲁公。孔子历阶〔九〕而上，不尽一等而立，谓齐侯曰：“两君合好，以礼相率，以乐相化。臣闻嘉乐不野合，牺〔一０〕象之荐不下堂〔一一〕。夷、狄之民何求为？〔一二〕”命司马请止之〔一三〕。定公曰：“诺。”齐侯逡巡〔一四〕而避席〔一五〕曰：“寡人之过。”退而自责大夫。罢会。齐人使优●于鲁公之幕下〔一六〕，傲戏，欲候鲁君之隙，以执定公。孔子叹曰：“君辱臣当死〔一七〕。”使司马行法斩焉，首足异门而出〔一八〕。于是齐人惧然而恐〔一九〕，君臣易操，不安其〔二０〕故行，乃归鲁四邑之侵地〔二一〕，终无乘鲁〔二二〕之心，邻□〔二三〕振动，人怀向鲁〔二四〕之意，强国骄君，莫不恐惧，邪臣佞人，变行易虑，天下之政，□□而折中〔二五〕；而定公拘于三家〔二六〕，陷于众口〔二七〕，不能卒用孔子者，内无独见〔二八〕之明，外惑邪臣之党，以弱其国而亡〔二九〕其身，权归于三家，邑土单〔三０〕于强齐〔三一〕。夫用人若彼，失人若此；然定公不觉悟，信季孙之计，背贞臣〔三二〕之策，以获拘弱〔三三〕之名，而丧丘山之功〔三四〕，不亦惑乎！<br>
　　<FONT style="FONT-SIZE: 9pt"><font color="#551A8B">〔一〕案：见定公十年。<br>
　　〔二〕齐侯，景公也。<br>
　　〔三〕左传定公十年：“夏，公会齐侯于祝其，实夹谷。”公羊、谷梁作“颊谷”。<br>
　　〔四〕左传云：“孔丘相。”杜注：“相会仪也。”<br>
　　〔五〕史记孔子世家：“为坛位，土阶三等。”谷梁传释文：“封土曰坛。”<br>
　　〔六〕宋翔凤曰：“子汇本、钞本无‘欲’字，‘两’作‘●’。”案：两京本、天一阁本、傅校本俱作“而”。唐晏曰：“谷梁传作‘相揖’。”案范注：“将欲行盟会之礼。”<br>
　　〔七〕礼记玉藻：“朝廷济济翔翔。”注：“济济，庄敬貌也。”正义：“济济，有威仪矜庄也。”<br>
　　〔八〕宋翔凤曰：“‘躁’本作‘噪’，依子汇校。”器案：史记孔子世家作“鼓噪”，家语相鲁篇作“鼓噪”，谷梁范注曰：“群呼曰噪。”左传成公五年：“华元享之，请鼓噪以出，鼓噪以入。”杜注：“出入辄击鼓。”<br>
　　〔九〕谷梁范宁注：“阶，会坛之阶。”器案：孔子世家索隐：“谓历阶级也。故王肃云：‘历阶，登阶不聚足。’”礼记曲礼上：“拾级聚足。”注：“‘拾’当为‘涉’，声之误也。级，等也。涉等聚足，谓前足蹑一等，后足从之并。”正义：“拾级聚足者，此上阶法也。拾，涉也。级，等也。聚足，谓前足蹑一等，后足从而并之也。”<br>
　　〔一０〕“牺”，唐本作“羲”。<br>
　　〔一一〕左传作“牺象不出门，嘉乐不野合。”杜注：“牺象，酒器牺尊象尊也。嘉乐，钟磬也。”正义：“此言不出门不野合者，谓享燕正礼，当设于宫内，不得违礼而行，妄作于野耳，非谓祭祀之大礼也。诸侯相见之礼、享在庙，燕在寝，不得行于野。僖二十八年，晋侯朝王于践土，王享醴，命之宥。襄十年，宋公享晋侯于楚丘，请以桑林。十九年，公享晋六卿于蒲圃。二十七年，郑伯享赵孟于垂陇。如此之类，春秋多矣，或特赏殊功，或畏敬大国，皆权时之事，非正礼也。此时，齐、鲁敌国，释怨和平，未有殊异之欢，无假非常之事，孔子知齐怀诈，虑其掩袭，托正礼以拒之，故言不野合。”<br>
　　〔一二〕宋翔凤曰：“‘求’当依谷梁作‘来’。”唐晏曰：“谷梁作‘来’。”案：范宁注云：“两君合会，以结亲好，而齐人欲执鲁君，此为无礼之甚，故谓夷、狄之民。”唐本“狄”误“秋”。<br>
　　〔一三〕范宁注云：“司马，主兵之官，使御止之。”<br>
　　〔一四〕文选上林赋注、雪赋注引广雅：“逡巡，却退也。”<br>
　　〔一五〕孝经开宗明义章：“曾子避席。”唐明皇注：“避席起答。”案谓离席却退也。文选司马相如上林赋：“逡巡避席。”<br>
　　〔一六〕案：谷梁作“罢会，齐人使优施舞于鲁君之幕下”。范注：“优，俳。施其名也。幕，帐。欲嗤笑鲁君。”范宁出“欲嗤笑鲁君”之文，似即为“傲戏”作注者，岂谷梁古本有此文耶？孔子世家作“有顷，齐有司趋而进曰：‘请奏宫中之乐。’景公曰：‘诺。’优倡侏儒，为戏而前。”<br>
　　〔一七〕唐晏曰：“按‘君辱臣当死’，谷梁作‘笑君者罪当死’；详此文义，当作‘臣辱君当死’，为后人妄改。又此段乃引谷梁传文，而小有异同，足征陆生治谷梁学也。”器案：唐说是，孔子世家作“匹夫而营惑诸侯者罪当诛”。<br>
　　〔一八〕宋翔凤曰：“‘门’本作‘河’，依子汇本改，谷梁传亦作‘门’。”俞樾曰：“樾谨按：宋氏翔凤依子汇本改‘河’为‘门’云：‘谷梁传亦作门’。”新语作‘河’，未可据彼以改此‘河’字，实非误文也。汉时隶书每以‘河’字作‘何’字，童子逢盛碑：‘无可柰河。’吴仲山碑：‘感痛柰河。’皆其证也。‘异河而出’，即‘异何而出’，说文人部：‘何，儋也。’盖今人所用负荷字，古人止作‘何’，‘异何而出’，谓使一人何其首，又使一人何其身，则首足异何矣。使作‘首足异荷而出’，其文即明显无疑；乃古人‘荷’字止作‘何’字，又往往作‘河’，‘异河’之文，读者不晓，万历间刻子汇，遂据谷梁改作‘异门’，明人率臆妄改，大率类此，宋氏从之，误矣。”器案：孔子世家作“有司加法，手足异处”。<br>
　　〔一九〕宋翔凤曰：“按：‘惧’‘瞿’通，别本作‘瞿’。”器案：孔子世家作“景公惧而动”。<br>
　　〔二０〕唐本无“其”字。<br>
　　〔二一〕孔子世家：“景公惧而动，知义不若，归而大恐，告其群臣曰：‘鲁以君子之道辅其君，而子独以夷、狄之道教寡人使得罪于鲁君，为之柰何？’有司进对曰：‘君子有过则谢以质，小人有过则谢以文；君若悼之，则谢以质。’于是齐侯乃归所侵鲁之郓、汶阳、龟阴之田以谢过。”集解：“服虔曰：‘三田，汶阳田也。龟，山名；阴之田，得其田，不得其山也。’杜预曰：‘太山博县北有龟山。’”索隐：“左传：‘郓、讙及龟阴之田。’则三田皆在汶阳也。”寻公羊定公十年：“夏，公会齐侯于颊谷。公至自颊谷。齐人来归运、讙、龟、阴田。孔子行乎季孙，三月不违，齐人为是来归之。”何休注：“齐侯自颊谷归，谓晏子曰：‘寡人或过于鲁侯，如之何？’晏子曰：‘君子谢过以质，小人谢过以文。’齐尝侵鲁四邑，请皆还之。”疏云：“其四邑者，盖运也，讙也，龟也，阴也。”范宁谷梁集解亦引何休注为说。家语相鲁篇亦云：“于是乃归所侵鲁之四邑及汶阳之田。”归鲁四邑之说出于新语，盖亦春秋家旧说云。<br>
　　〔二二〕尚书西伯戡黎：“周人乘黎。”孔氏传：“乘，胜也。”正义：“诗毛传云：‘乘，陵也。’乘驾是加陵之意，故乘为胜也。”国语周语中：“乘人不义。”韦注：“乘，陵也。”<br>
　　〔二三〕宋翔凤曰：“别本作‘邻邦’，不缺。”<br>
　　〔二四〕“向”，李本、子汇本、程本、两京本、天一阁本、唐本作“向”，古通。后不复出。<br>
　　〔二五〕宋翔凤曰：“别本作‘就而折中’。”案：孔子世家：“中国言六艺者，折中于夫子。”汉书艺文志诸子略：“使其人遭明王圣主，得其所折中，皆股肱之材已。”汉书贡禹传：“四海之内，天下之君，微孔子之言，亡所折中。”师古曰：“折，断也。非孔子之言，则无以为中也。”<br>
　　〔二六〕论语八佾：“三家者以雍彻。”集解：“马曰：‘三家，谓仲孙、叔孙、季孙。”邢昺疏：“三孙同是鲁桓公之后，桓公适子庄公为君，庶子公子庆父、公子叔牙、公子季友。仲孙是庆父之后，叔孙是叔牙之后，季孙是季友之后，其后子孙皆以其仲、叔、季为氏，故有此氏，并桓公子孙，故俱称孙也。至仲孙氏后世改仲曰孟，孟者，庶长之称也，言己是庶，不敢与庄公为伯仲叔季之次，故取庶长为始也。”<br>
　　〔二七〕孔子世家：“桓子卒受齐女乐，三日不听政，郊又不致膰俎于大夫，孔子遂行，宿乎屯，而师己送曰：‘夫子则非罪。’孔子曰：‘吾歌，可夫！’歌曰：‘彼妇之口，可以出走；彼妇之谒，可以死败。盖优哉游哉，维以卒岁。’”彼妇之口，盖众口之一耳。谒音霭，与败协韵。<br>
　　〔二八〕淮南子兵略篇：“夫将者必独见独知。独见者，见人所不见也。独知者，知人所不知也。见人所不见谓之明，知人所不知谓之神。”<br>
　　〔二九〕“亡”，唐本作“忘”。<br>
　　〔三０〕唐晏曰：“‘单’与‘磾’，古通用字。”<br>
　　〔三一〕“强”，崇文本误作“疆”，傅校改为“强”。<br>
　　〔三二〕说苑臣术篇：“人臣之行有六正六邪，……六正者，……五曰，守文奉法，任官职事，辞禄让赐，不受赠遗，衣服端齐，饮食节俭，如此者贞臣也。”案：公羊传定公十二年：“叔孙州仇帅师堕郈。……季孙斯、仲孙何忌帅师堕费。曷为帅师堕郈。帅师堕费？孔子行乎季孙，三月不违，曰：家不藏甲，邑无百雉之城。于是帅师堕郈，帅师堕费。”何休注：“郈，叔孙氏所食邑。费，季氏所食邑。二大夫宰吏数叛，患之，以问孔子，孔子曰：‘陪臣执国命，采长数叛者，坐邑有城池之固，家有甲兵之藏故也。’季氏说其言而堕之。故君子时然后言，人不厌其言。书者，善定公任大圣，复古制，弱臣势也。”陆氏所言，当指此事。疏又云：“传云：‘孔子行乎季孙，三月不违。’以此言之，三月之外违之明矣。”案：此即陆氏所谓“定公不觉悟，信季孙之计，背贞臣之策”者，盖陆氏得之春秋旧说，惜未能详之也。<br>
　　〔三三〕器案：“拘弱”无义，疑当作“极弱”，形近而误，太史公所谓：“余闻孔子称曰：‘甚矣，鲁道之衰也。’”（见史记鲁周公世家）盖亦伤定、哀之间之不振也。程本“获”误“獾”。<br>
　　〔三四〕丘山，喻重大。文选东方朔答客难：“功若丘山。”又陈孔璋檄吴将校部曲文：“故乃建丘山之功。”又作泰山，义同。文选杨子云解嘲：“功若泰山。”注：“韩子曰：‘泰山之功，长立于国家。’”</font></font><br>
　　故邪臣之蔽贤，犹浮云之鄣日月也〔一〕，非得神灵之化，罢〔二〕云霁翳，令归山海，然后乃得睹其光明，暴天下之濡湿，照四方之晦冥〔三〕。今上无明王圣主，下无贞正诸侯〔四〕，诛鉏〔五〕奸臣〔六〕贼子之党〔七〕，解释凝滞〔八〕纰缪之结，然后忠良方直〔九〕之人，则得容于世而施于政〔一０〕。故孔子遭君暗〔一一〕臣乱，众邪在位，政道隔于三家〔一二〕，仁义闭于公门〔一三〕，故作公陵之歌〔一四〕，伤无权力于世，大化〔一五〕绝而不通，道德施〔一六〕而不用，故曰：无如之何者，吾末如之何也已矣〔一七〕。夫言道因权而立〔一八〕，德因势而行，不在其位者〔一九〕，则无以齐其政〔二０〕，不操其柄者，则〔二一〕无〔二二〕以制其刚〔二三〕。诗云：“有斧有柯。”〔二四〕言何以治之也〔二五〕。<br>
　　<FONT style="FONT-SIZE: 9pt"><font color="#551A8B">〔一〕唐晏曰：“按文选注引此二句同。”器案：史记褚先生补龟策传：“日月之明，而时蔽于浮云。”楚辞东方朔七谏：“浮云陈而蔽晦兮，使日月乎无光。”王注：“言谗佞陈列在侧，则使君不聪明也。”文选古诗十九首：“浮云蔽白日。”注：浮云之蔽白日，以喻邪佞之毁忠良。”注引新语此文，又引文子：“日月欲明，浮云盖之。”今本文子上德篇“盖”作“蔽”。又案：太平御览八引此二句同。<br>
　　〔二〕宋翔凤曰：“‘罢’，子汇本、抄本并作‘摆’。”<br>
　　〔三〕吕东莱曰：“大有感慨，而文有呼吸驰骤之法。”<br>
　　〔四〕宋翔凤曰：“‘贞’，子汇本、抄本并作‘真’。”器案：公羊传庄公四年：“上无天子，下无方伯。”此即其义。<br>
　　〔五〕“鉏”，李本、子汇本、程本、两京本、天一阁本、唐本、汇函、品节、拔萃作‘锄’，或体字。后不复出。<br>
　　〔六〕说苑臣术篇：“人臣之行有六正六邪，……六邪者，……三曰，中实颇险，外貌（“貌”上本有“容”字，据治要删）小谨，巧言令色，又心嫉贤，所欲进则明其美而隐其恶，所欲退则明其过而匿其美，使主妄行过任，赏罚不当，号令不行，如此者奸臣也。”<br>
　　〔七〕黄震曰：“第五篇云：‘今上无明正（当作“王”）圣主，下无贞正诸侯，鉏奸臣贼子之党。’考其上文，虽为鲁定公而发，岂所宜言于大汉方隆之日乎？”<br>
　　〔八〕唐晏曰：“今汉魏本作‘滞’，此从范本，然实当作‘蹛’。”器案：李本、程本、两京本、傅校本、唐本作“■”。寻史记平准书：“留蹛无所食。”索隐：“韦昭音滞，谓积也。又案古今字诂：‘墆，今滞字。’则墆与滞同。”滞、■、蹛、墆，音义并同。■，俗别字。<br>
　　〔九〕说苑臣术篇：“人臣之行有六正六邪，……六正者，……二曰，虚心白意，进善通道，勉主以礼谊，谕主以长策，将顺其美，匡救其恶，功成事立，归善于君，不敢独伐其劳，如此者良臣也。三曰，卑身贱体，夙兴夜寐，进贤不解，数称于往古之德行事，以厉主意，庶几有益，以安国家社稷宗庙，如此者忠臣也。……六曰，国家昏乱，所为不道，然而敢犯主之颜，面言主之过失，不辞其诛，身死国安，不悔所行，如此者直臣也。”<br>
　　〔一０〕论语为政：“施于有政。”集解：“施，行也。”<br>
　　〔一一〕“暗”，汇函、品节、拔萃作“闇”，古通。后不复出。<br>
　　〔一二〕“三家”，李本、程本、两京本、天一阁本、汇函、品节、拔萃作“王家”，未可从。<br>
　　〔一三〕礼记曲礼下：“不入公门。”论语乡党：“入公门。”孔疏、邢疏俱以君门释之。<br>
　　〔一四〕“公陵之歌”，唐本、汇函作“丘陵之歌”，品节、拔萃作“公丘之歌”。唐晏曰：“按：邱陵之歌，今本家语有之，然未必可信。此引论语以证邱陵之歌，与孔注所云：‘祸乱已成，吾亦无如之何”者义合，然则此亦古论语也。”文廷式曰：“案‘无如之何’四字，当是公陵歌中之词。辨惑篇言鲁不能用孔子，而引斧柯之诗，此文言孔子政道隔于王家，仁义闭于公门，故作公陵之歌、则‘无如之何’即公陵歌之词，犹龟山操言‘手无斧柯，柰龟山何’也。伪孔安国论语注曰：‘言祸难已成，吾亦无如之何。’■本此意。”器案：家语无丘陵之歌，而孔丛子记问篇有之，其文曰：“哀公使人以币如卫迎夫子，而卒不能当，故夫子作丘陵之歌曰：‘登彼丘陵，峛崺其阪，仁道在迩，求之若远，遂迷不复，自婴屯蹇。喟然回虑，题彼泰山，郁确其高，梁甫回连，枳棘充路，陟之无缘，将伐无柯，患兹蔓延，惟以永叹，涕霣潺湲。’”<br>
　　〔一五〕尚书大诰：“肆予大诰，诱我友邦君。”文选王子渊四子讲德论：“观大化之淳流。”大化，谓广大之德化。<br>
　　〔一六〕“施”疑当作“弛”，谓弛废也。此涉上文“施于政”义形近而误耳。<br>
　　〔一七〕论语卫灵公：“子曰：‘不曰如之何如之何者，吾末如之何也已矣。’”俞樾曰：“按此引论语，与今本不同，句末有‘夫’字，则‘已矣夫’三字为句，翟氏灏作论语考异引此文不连‘夫’字，疏矣。按下文云：‘言道因权而立，德因势而行，不在其位者，则无以齐其政，不操其柄者，则无以制其刚。’此自说论语‘吾末如之何’之义，句首不当用‘夫’字，此‘夫’字自属上读为论语之文。盖汉初论语与今本不同，犹上文引周易‘二人同心，其义断金’，今本周易皆作‘其利断金’，此亦可见汉初古本之异也。”<br>
　　〔一八〕王凤洲曰：“更转折。”<br>
　　〔一九〕论语泰伯：“子曰：‘不在其位，不谋其政。’”语又见宪问篇。彼文戒人之僭越，此则言无位者，无以齐其政也。<br>
　　〔二０〕礼记王制：“修其教不易其俗，齐其政不易其宜。”注：“教谓礼义，政谓刑禁。”正义：“齐其政者，谓齐其政令之事，当逐物之所宜，故云不易其宜。教主教化，故注云教谓礼义；政主政令，故注云政谓刑禁也。”<br>
　　〔二一〕宋翔凤曰：“明姜思复本、钟惺本、抄本从‘齐夫用人’以下，至此二百廿八字，并错入慎微篇‘人不堪其忧’句下，惟此及子汇本不误。”唐晏曰：“按此上文自‘齐夫’至此二百二十八字，讹在第六篇‘人不堪其忧’下，惟明人刻子汇本不误，此外，范氏天一阁本、何氏刻汉魏丛书本皆误，而何本妄改尤谬，不可复正，今依子汇本改正。”<br>
　　〔二二〕“无”，拔萃误作“吾”。<br>
　　〔二三〕“刚”，唐晏曰：“疑当作‘纲’。”器案：疑当作“罚”。韩非子二柄篇：“明主之所导制其臣者，二柄而已矣。”又曰：“人主将欲禁奸，则审合刑名者，言不异事也。为人臣者陈事而言，君以其言授之事，专以其事责其功。功当其事，事当其言则赏；功不当其事，事不当其言则罚。故群臣其言大而功小者则罚，非罚小功也，罚功不当名也；群臣其言小而功大者亦罚，非不说于大功也，以为不当名也害甚于有大功，故罚。”陆氏此言，盖即本之韩子，“刚”者，“罚”字形近之误也。慎微篇云：“若汤、武之君，伊、吕之臣，因天时而行罚。”“行罚”，“制罚”，其义一也。<br>
　　〔二四〕唐晏曰：“今诗无此句。”文廷式曰：“此逸诗也。”<br>
　　〔二五〕宋翔凤曰：“文选檄吴将校部曲注引此云：‘有斧无柯，何以治之？’”丘琼山曰：此篇说忠佞难分，谗邪易惑，在人主辨之；而若此世道，令人击筑燕市，酣歌易水，涕泗交流。”</font></font><br>
    ------------------<br>
　　YOUTH 整理
 </td>
  </tr>
</table>
</center>
</div>
<hr color="#EE9B73" size="1">
<center><A HREF="004.htm" tppabs="http://www.goldnets.com/gd/100/rujia/lugu/004.htm"><span style="background-color: #E1DFF2">上一页</span></a>　　<a href="library/goldbooknew/index.htm" tppabs="http://www.goldnets.com/"><span style="background-color: #E1DFF2">回首页</span></a>　　<A HREF="006.htm" tppabs="http://www.goldnets.com/gd/100/rujia/lugu/006.htm"><span style="background-color: #E1DFF2">下一页</span></a></center>
</body>
</html>
