<html>
<head>
<title>黄金书屋---论笺校正</title>
   <META HTTP-EQUIV="Content-Type" CONTENT="text/html; charset=utf-8">
<style>
#page {position:absolute; z-index:0; left:0px; top:0px}
.swy1 {font: 12pt/16pt "宋体"} 
.swy2 {font: 9pt/12pt "宋体"} 
a {text-decoration:none}
</style>
</head>
<BODY TEXT="#000000" BGCOLOR="#E4EBF1" LINK="#0000EE" VLINK="#551A8B" ALINK="#FF0000">
<span class="swy2">
<A HREF="index.html" tppabs="http://www.goldnets.com/gd/100/rujia/l/lunfa/index.html">论笺校正</A>
</span>
<CENTER><B><FONT FACE="楷体_GB2312"><FONT COLOR="#FF6666"><FONT SIZE=5>叙录〔一〕第三十六</FONT></FONT></font></B></CENTER>
<center><HR WIDTH="85%"></CENTER>
<div align="center">
<table border="0">
  <tr>
    <td><pre><span class="swy1">    夫生于当世，贵能成大功，太上有立德，其下有立言〔二〕。阘茸而不才〔三〕，先
〔四〕器能当官〔五〕，未尝服斯■〔六〕，无所效其勋。中心时有感，援笔纪数文
〔七〕，字以缀愚情，财令不忽忘〔八〕。刍荛虽微陋，先圣亦咨询〔九〕。草创〔一０〕
叙先贤，三十六篇〔一一〕，以继前训〔一二〕，左丘明五经〔一三〕。
    <font color="#996600">〔一〕○铎按：凡古人著书，叙皆在后，又多为韵语，此亦然。
    〔二〕襄廿四年左传。
    〔三〕史记贾谊传云：“阘茸尊显”，索隐引胡广云：“阘茸，不才之人。”
    〔四〕“先”疑“■”。
    〔五〕文十年左传云：“当官而行。”
    〔六〕新书官人篇云：“王者官人有六等，六曰厮役。”斯、厮古今字。哀二年左传：
“人臣隶圉免”，杜注：“去厮役。”释文：‘
    “厮”字又作“斯”。’引韦昭注汉书云：“析薪曰斯。”按诗：“墓门有棘，斧以斯
之。”毛传：“斯，析也。”说文无“厮”字，依音义当作“斯”。宣十二年公羊传：“厮
役扈养”，新序杂事四亦作“斯役”。汉书食货志云：“服役者不下二人”，颜师古注：
“服，事也。”○铎按：“■”程本作“役”。■，古文役。
    〔七〕初学记廿一引尚书中候云：“元龟负图出，周公援笔以时文写之。”
    〔八〕“财”与“纔”同。说文云：“忽，忘也。忘，不识也。”二字连文。汉书翟方
进传：‘陈庆云：“前我为尚书时，尝有所奏事，忽忘之，留月余。”’
    〔九〕诗板云：“先民有言，询于刍荛。”按汉书艺文志论小说家云：“闾里小知者之
所及，亦使缀而不忘，如或一言可采，此亦刍荛狂夫之议也。”此文本于彼。
    〔一０〕论语云：“裨谌草创之。”
    〔一一〕“先贤”二字疑误。○铎按：“先贤”与“前训”当互易。此节通为五言，
“六”上疑脱“有”字。
    〔一二〕周语云：“咨之前训。”○铎按：“以”上疑脱一字。
    〔一三〕白虎通五经篇云：“五经何谓？易、尚书、诗、礼、春秋也。”左传序疏：沈
氏云：‘严氏春秋引观周篇云：“孔子将修春秋，与左邱明乘如周，观书于周史，归而修春
秋之经，邱明为之传，共为表里。”’汉书艺文志注：“左邱明，鲁太史。”按“草创”下
数语，疑有脱误。</font>
    先圣遗业，莫大教训。博学多识，疑则思问〔一〕。智明所成，德义所建。夫子好学，
诲人不倦〔二〕。故叙赞学第一。
    <font color="#996600">〔一〕论语。凡经书已注本篇者，此不重出。
    〔二〕论语。</font>
    凡士之学，贵本贱末。大人不华，君子务实〔一〕。礼虽媒绍，〔二〕必载于贽
〔三〕。时俗趋末，惧毁术〔四〕。故叙务本第二。
    <font color="#996600">〔一〕文五年左传云：“华而不实，怨之所聚也。”
    〔二〕仪礼聘礼云：“士为绍摈。”
    〔三〕孟子云：“出疆必载质。”“贽”与“质”同。白虎通文质篇云：“贽者质也；
质己之诚，致己之悃愊也。”
    〔四〕句脱一字。程本作“行术”。○铎按：“术”上疑脱“圣”字，下云“遂远圣
述”，是其例。</font>
    人皆智德，苦为利昏〔一〕。行污求荣〔二〕，戴盆望天〔三〕。为仁不富，为富不仁
〔四〕。将修德行，必慎其原。故叙遏利第三。
    <font color="#996600">〔一〕史记平原君传论云：‘鄙语曰：“利令智昏。”’说苑贵德篇云：“凡人之性，
莫不欲善其德，然而不能为善德者，利败之也。”
    〔二〕汉书楚元王传刘向封事云：“行污而寄治，身私而托公。”
    〔三〕汉书司马迁传答任安书云：“仆以为戴盆何以望天。”后汉书第五伦传云：“戴
盆望天，事不两施。”
    〔四〕孟子。</font>
    世不识论，以士卒化〔一〕，弗问志行，官爵是纪。不义富贵，仲尼所耻〔二〕。伤俗
陵迟〔二〕，遂远圣述〔四〕。故叙论荣第四。
    <font color="#996600">〔一〕字误。王侍郎云：‘“卒化”当作“族位”。论荣篇云：“今观俗士之论也，以
族举德，以位命贤。”下文又以族、位对文，是其证。’
    〔二〕论语。
    〔三〕荀子宥坐篇云：“世之陵迟亦久矣。”汉书于定国传云：“俗化陵夷”，颜师古
注：“言颓替也。”“陵夷”与“陵迟”同，说文作“夌●”。
    〔四〕“述”字误。俞樾云：‘述，读为“术”。诗日月篇：“报我不述”，释文曰：
“述，本亦作术。”述、术古通用，非误也。’○铎按：俞说是也。下叙本政云：“述在于
君”，亦以“述”为“术”。</font>
    惟贤所苦〔一〕，察妒所患，皆嫉过己，以为深怨〔二〕。或因颣衅〔三〕，或空造端
〔四〕。痛君不察，而信谗言〔五〕。故叙贤难第五。
    <font color="#996600">〔一〕方言云：“惟，凡思也。”
    〔二〕燕策云：“我有深怨积怒于齐，而欲报之。”
    〔三〕“颣衅”旧作“类舋”。淮南子泛论训云：“夏后氏之璜，不能无考；明月之
珠，不能无颣。”高诱注：“考，瑕衅也。颣，盘若丝之结颣也。”
    〔四〕汉书楚元王后刘向传元帝诏云：“俗人乃造端作基，非议诋欺。”
    〔五〕诗沔水云：“谗言其兴”，毛传：“疾王不能察谗也。”青蝇云：“无信谗
言。”</font>
    原明所起，述暗所生〔一〕，距谏所败〔二〕，祸乱所成。当涂之人，咸〔三〕欲专君
〔四〕，壅蔽贤士，以擅主权〔五〕。故叙明暗第六〔六〕。
    <font color="#996600">〔一〕○铎按：“述”疑当作“迹”。汉书高惠高后文功臣表：“迹汉功臣，亦皆剖符
世爵”。贾谊传：“窃迹前事”，师古注：“寻前事之踪迹。”迹、迹同。汉三老赵宽碑：
“追迹前勋”，本书本政篇：“远迹汉元以来”，皆其义。“迹”或作●，故讹。
    〔二〕史记殷本纪云：“知足以拒谏。”“距”与“拒”通。
    〔三〕“咸”旧作“成”。
    〔四〕治要载申子大体篇云：“一臣专君，群臣皆蔽。”晏子春秋谏下云：“臣专其
君，谓之不忠。”
    〔五〕管子明法解云：“臣有擅主者，则主令不得行，而下情不上通。”
    〔六〕○铎按：本篇“暗”作“闇”，同。</font>
    上览先王，所以致太平〔一〕，考绩黜陟，着在五经。罚赏之实，不以虚名。明豫德音
〔二〕，焉问扬庭〔三〕。故叙考绩第七。
    <font color="#996600">〔一〕“太”字衍，本篇“致平”凡四见。法言寡见篇云：“因秦之法，清而行之，亦
可以致平乎？”汉书王莽传：“辅翼于帝，期于致平。”颜师古注：“致太平。”后汉纪明
帝纪：‘宋均曰：“治皆致平。”’后汉书崔骃后实传政论云：“以严致平，非以宽致平
也。”马融传广成颂云：“致平于仁义之渊。”中论审大臣篇云：“其术诚合乎致平之
道。”又云：“治国致平之术。”皆其证。○铎按：笺“本篇”当云“此篇”。
    〔二〕“豫”疑当作“务”。昭四年左传云：“先王务修德音。”
    〔三〕易夬：“扬于王庭。”○铎按：“焉”犹“乃”也，“于是”也。说见经传释词
二。扬庭，谓大公无私。</font>
    人君选士，咸求贤能。群〔一〕司贡荐，竞进下材〔二〕。憎是掊克〔三〕，何官能
治？买药得鴈〔四〕，难以为医。故叙思贤第八。
    <font color="#996600">〔一〕“群”旧作“君”。
    〔二〕史记儒林传云：“即有秀才异等，辄以名闻，其不事学若下材及不能通一艺，辄
罢之。”汉书王嘉传云：“下材怀危内顾。”
    〔三〕诗荡。“憎”今作“曾”。○铎按：此盖本鲁诗。
    〔四〕广韵三十谏：“赝，伪物。”鴈、赝古今字。韩非子说林下云：‘齐伐鲁，索谗
鼎。鲁以其鴈往。齐人曰：“鴈也。”鲁人曰：“真也。”’○铎按：能，古音奴来反，说
见唐韵正。</font>
    原本天人，参连相因〔一〕，致和平机〔二〕，述〔三〕在于君，奉法选贤，国自我身
〔四〕。奸门窃位〔五〕，将谁督察〔六〕？故叙本政第九。
    <font color="#996600">〔一〕春秋繁露王道通三篇云：“古之造文者，三画而连其中谓之王。三画者，天、地
与人也；而连其中者，通其道也。取天、地与人之中以为贯而参通之，非王者孰能当？”
    〔二〕毛诗芣卫序云：“和平，则妇人乐有子矣。”郑笺：“天下和，政教平也。”史
记秦始皇纪琅邪台刻石辞云：“天下和平。”
    〔三〕“述”当作“术”。○铎按：述、术通，见上叙论荣。
    〔四〕淮南子泰族训云：“身者，国之本也。”
    〔五〕注见贤难篇。
    〔六〕“察”字失韵。○铎按：尔雅释诂：“存，察也。”察、存双声，察，读为
“存”，即以“存”与人、因、君、身为韵。犹诗小雅小旻：“是用不集”，毛传：“集，
就也。”集、就双声，集，读为“就”，即以“就”与犹、咎、道为韵；大雅常武：“以修
我戎”，戎、汝双声，戎，读为“汝”，即以“汝”与祖、父为韵；易剥象传：“终不可用
也”，用、以双声，用，读为“以”，即以“以”与“载”为韵（丰象传用、事协，亦
同）。此皆古人变文协韵之例，说见经义述闻卷二、古书疑义举例一、三。汪以“察”字失
韵，盖偶疏耳。</font>
    览观古今，爰暨书传〔一〕，君皆欲治，臣恒乐乱。忠佞溷淆，〔二〕各以类进，常苦
不明〔三〕，而信奸论〔四〕。故叙潜叹第十。
    <font color="#996600">〔一〕汉书成帝纪赞云：“博览古今。”异姓诸侯王表序云：“书传所记，未尝有
焉。”律历志云：“稽之于古今，考之于经传。”
    〔二〕汉书董仲舒传云：“贤不肖浑殽”，颜师古注：“浑殽，杂也。”“浑殽”与
“溷淆”同。五行志又作“溷肴”。
    〔三〕○铎按：“常”当作“帝”。本篇云：“人君之取士也，不能参听民氓，断之聪
明，反徒信乱臣之说，独用污吏之言”，又云：“或君则不然，苟眩于爱，惟言是从”，即
此所谓“帝苦不明，而信奸论”也。常、帝形近多相乱，述赦篇：“其文常曰”，“常”讹
作“帝”，犹此“帝”讹作“常”矣。
    〔四〕汉书京房传云：‘房尝宴见，问上曰：“幽、厉之君何以危？所任者何人也？”
上曰：“君不明而所任者巧佞。”’</font>
    夫位以德兴，德贵忠立，社稷所赖，安危是系。非夫谠直贞亮，仁慈惠和〔一〕，事君
如天〔二〕，视民如子〔三〕，则莫保爵位，而全令名。故叙忠贵第十一。
    <font color="#996600">〔一〕文十八年左传云：“宣慈惠和。”
    〔二〕宣四年左传云：“君，天也。”
    〔三〕注见救边篇。</font>
    先王理财，禁民为非〔一〕。洪范忧民〔二〕，诗刺末资〔三〕。浮伪者众，本农必
衰。节以制度，如何弗议？故叙浮侈第十二。
    <font color="#996600">〔一〕易系辞下传。
    〔二〕汉书食货志云：“洪范八政：一曰食，二曰货。二者生民之本。”
    〔三〕诗板云：“丧乱蔑资”，毛传：“蔑，无；资，财也。”郑笺云：“其遭丧祸，
又素以赋敛空虚，无财货以共其事，穷困如此。”说苑政理篇又云：‘“相乱蔑资，曾莫惠
我师”，此伤奢侈不节以为乱者也。’“末资”即“蔑资”，蔑、末古通用，汉书韦玄成传
云：“于蔑小子”，即书顾命“眇眇予末小子”也。○铎按：刘向用鲁诗说，此亦同。</font>
    积微伤行，怀安败名〔一〕，明莫恣欲〔二〕，而无悛容〔三〕。足以愎谏〔四〕，闻
善不从。微安召辱，终必有凶。故叙慎微第十三。
    <font color="#996600">〔一〕僖廿三年左传云：“怀与安实败名。”
    〔二〕“明莫”犹言“晨昏”，或“明”为“朝”之坏。○铎按：或说长。程本“欲”
讹“欢”。
    〔三〕襄八年左传云：“亦无悛容。”
    〔四〕僖十五年左传云：“愎谏违卜。”</font>
    明主思良，劳精贤知〔一〕。百寮阿党〔二〕，不核真伪，苟崇虚誉〔三〕，以相诳
曜，居官任职〔四〕，则无功效〔五〕。故叙实贡第十四。
    <font color="#996600">〔一〕汉书匡衡传云：“卑体劳心，以求贤为务。”韩非子难二：‘桓公曰：“吾闻君
人者，劳于索人，佚于使人。”’“劳精”注见慎微篇。
    〔二〕礼记月令云：“是察阿党。”
    〔三〕“誉”旧作“举”，卢学士改。
    〔四〕史记汲黯传：‘庄助曰：“使黯任职居官，无以踰人。”’
    〔五〕汉书朱博传云：“分职授政，以考功效。”翟方进传云：“陈咸内自知行辟亡功
效。”○铎按：此章换韵。</font>
    圣人养贤，以及万民。先王之制，皆足代耕。增爵损禄，必程以倾〔一〕。先益吏俸，
乃可致平〔二〕。故叙班禄第十五。
    <font color="#996600">〔一〕逸周书史记解云：“昔有毕程氏，损禄增爵，群臣貌匮，比而戾民，毕程氏以
亡。”毕、必古字通。○铎按：管子版法解：“往事毕登”，宋本作“必”。隐元年左传：
“同轨毕至”，说苑修文篇、隐三年公羊传注并同，白虎通崩薨篇作“必”。汉书王褒传圣
主得贤臣颂：“万祥毕臻”，文选作“必”。今本逸周书作“毕程氏”，盖后人不识古字而
改之。又诗荡：“大命以倾。”
    〔二〕○铎按：“致平”见上，亦见下章。</font>
    君忧臣劳〔一〕，古今通义〔二〕。上思致平，下宜竭惠〔三〕。贞良信士，咸痛数
赦。奸宄繁兴，但以赦故。乃叙述赦第十六〔四〕。
    <font color="#996600">〔一〕越语：‘范蠡曰：“为人臣者，君忧臣劳。”’
    〔二〕汉书董仲舒传：“天地之常经，古今之通义。”○铎按：语本孟子滕文公上篇。
    〔三〕“惠”疑“虑”之误。考绩篇云：“群臣所当尽情竭虑称君诏也。”○铎按：
惠、慧古字通，论语卫灵公篇：“好行小慧”，郑注：‘鲁读“慧”为“惠”。’即其证。
“竭慧”犹言“竭知”。义、惠，支、脂合韵，与上叙浮侈同。本篇用韵之例，或通章隔句
韵，或四句一换韵。如汪说，则后六句有韵，而“义”字失韵矣。
    〔四〕前后文俱云“故叙”，此作“乃”，变文使与上相避。</font>
    先王御世，兼秉威德，赏有建侯，罚有刑渥。赏重禁严〔一〕，臣乃敬职。将修太平，
必循此法〔二〕。故叙三式第十七。
    <font color="#996600">〔一〕“禁严”二字旧倒。
    〔二〕“循”旧作“媚”。按考绩篇云：“世主不循考功，而思太平。”今据改。</font>
    民为国基，谷为民命〔一〕。日力不暇，谷何由盛？公卿师尹，卒劳百姓〔二〕，轻夺
民时，诚可愤诤！故叙爱日第十八。
    <font color="#996600">〔一〕管子山权数篇云：“谷者，民之司命也。”初学记廿七引范子：‘计然云：“五
谷者，万民之命，国之重宝。”’
    〔二〕诗节南山。</font>
    观吏所治，斗讼居多。原祸所起，诈欺所为。将绝其末，必塞其原。民无欺诒，世乃平
安〔一〕。故叙断讼第十九。
    <font color="#996600">〔一〕论衡宣汉篇云：“圣主治世，期于平安。”</font>
    五帝三王，优劣有情〔一〕。虽欲超皇，当先致平〔二〕。必世后仁〔三〕，仲尼之
经。遭衰奸牧，得不用刑？故叙衰制第二十。
    <font color="#996600">〔一〕白虎通号篇云：“德合天地者称帝，仁义合者称王，别优劣也。”后汉书曹褒传
肃宗元和二年诏云：“三五步骤，优劣殊轨。”章怀注引孝经钩命决云：“三皇步，五帝
骤，三王驰。”
    〔二〕白虎通云：“号之为皇者，煌煌人莫违也。烦一夫扰一士以劳天下，不为皇也。
不扰匹夫匹妇，故为皇。”○铎按：虽、唯古字通，言唯其欲超越三皇，则当先致太平也。
    〔三〕论语。</font>
    圣王忧勤〔一〕，选练将帅〔二〕，授以鈇钺〔三〕，假以权贵。诚多蔽暗，不识变
势，赏罚不明，安得不败？故叙劝将第二十一。
    <font color="#996600">〔一〕毛诗鱼丽序云：“始于忧勤，终于逸乐。”汉书司马相如传云：“王者固未有不
始于忧勤，而终于佚乐者也。”
    〔二〕史记赵世家云：“选练举贤，任官使能。”
    〔三〕淮南子兵略训云：‘凡国有难，君自宫召将诏之。将军受命，卜吉日以受鼓旗。
君入庙门，西面而立。将入庙门，趋至堂下，北面而立。主亲操钺持头授将军其柄，曰：
“从此上至天者，将军制之。”复操斧持头授将军其柄，曰：“从此下至渊者，将军制
之。”’“鈇”与“斧”同。</font>
    蛮夷猾夏〔一〕，古今所患。尧、舜忧民〔二〕，皋陶御叛〔三〕；宣王中兴〔四〕，
南仲征边〔五〕。今民日死，如何弗蕃〔六〕？故叙救边第二十二。
    <font color="#996600">〔一〕志氏姓篇“猾”作“滑”。
    〔二〕孟子云：“圣人之忧民如此。”
    〔三〕“御”旧作“术”。按“御”与“御”同。○铎按：“抵御”字正当如此作。
    〔四〕毛诗序云：“烝民，尹吉甫美宣王也。任贤使能，周室中兴焉。”
    〔五〕诗常武。
    〔六〕诗崧高云：“四国于蕃”，郑笺：“四国有难，则往扞御之，为之蕃屏。”哀十
六年左传：‘子西曰：“吾闻胜也信而勇，不为不利，舍诸边竟，使卫藩焉。”’杜注：
“使为屏藩之卫。”“蕃”与“藩”通。</font>
    凡民之情，与君殊戾，不能远虑〔一〕，各取一制〔二〕，苟挟〔三〕私议〔四〕，以
为国计。宜寻其言，以诘所谓〔五〕。故叙边议第二十三。
    <font color="#996600">〔一〕论语云：“人无远虑。”
    〔二〕“各”旧作“督”。按本篇云：“各取一阕”，今据改。
    〔三〕“挟”旧作“扶”。
    〔四〕管子法法篇云：“明君在上位，民毋敢立私议自贵者。”
    〔五〕汉书贾谊传云：“听言之道，必以其事观之，则言者莫敢妄言。”</font>
    边既远门〔一〕，太守擅权。台阁不察〔二〕，信其奸言，令坏〔三〕郡县，殴民内
迁。今又丘荒，虑必生心〔四〕。故叙实边第二十四。
    <font color="#996600">〔一〕王先生云：‘“门”疑“阙”。’继培按：作“阙”是也。本篇云：“小民谨
劣，不能自达阙廷。”后汉书南蛮板楯蛮夷传云：“虽陈冤州郡，而牧守不为通理，阙庭悠
远，不能自闻。”亦一证。
    〔二〕后汉书仲长统传昌言法诫篇云：“光武皇帝矫枉过直，政不任下，虽置三公，事
归台阁。”章怀注：“台阁，谓尚书也。”
    〔三〕“令坏”旧作“今怀”。
    〔四〕王先生云：‘“必”疑“戎”之误。庄廿八年左传云：“戎之生心。”’○铎
按：“虑”当作“虏”，二字形音俱近，故讹。本篇云：“诚不可久荒，以开敌心。”又
云：“西羌、北虏，必生窥欲。”是其明证矣。王说失之。又按此以“心”与权、言、迁合
韵，知闭口音之变，汉末已然。近人谓始于胡曾之时，考之未审耳。胡曾有戏妻族语不正
诗，见全唐诗。</font>
    天生神物，圣人则之〔一〕。蓍龟卜筮，以定嫌疑〔二〕。俗工浅源〔三〕，莫尽其
才。自大非贤〔四〕，何足信哉？故叙卜列第二十五。
    <font color="#996600">〔一〕易系辞下传。
    〔二〕礼记曲礼云：“卜筮者，先圣王之所以使民决嫌疑，定犹与也。”
    〔三〕○铎按：“源”疑当作“顽”，声之误也。广雅释诂一：“顽，愚也。”本篇
云：“世俗小人，浅陋愚戆。”是其义。
    〔四〕句有误字。○铎按：“大非”二字疑倒。本篇云：“圣贤虽察不自专，故立卜筮
以质神灵。”又云：“及周史之筮敬仲，庄叔之筮穆子，可谓能探赜索隐，钩深致远者
矣。”故曰“自非大贤，何足信哉”？</font>
    易有史巫〔一〕，诗有工祝〔二〕。圣人先成，民后致力〔三〕。兆黎劝乐〔四〕，神
乃授福〔五〕。孔子不祈，以明在德〔六〕。故叙巫列第二十六。
    <font color="#996600">〔一〕巽九二。
    〔二〕楚茨。
    〔三〕桓六年左传云：“圣王先成民，而后致力于神。”
    〔四〕王侍郎云：‘孟子：“而民欢乐之”，音义：“欢乐本亦作劝乐。”臧氏玉琳经
义杂记引左氏昭九年注疏，谓晋、唐时本皆作“劝乐”，又引中庸“子庶民则百姓劝”，及
汉书王莽传注，以证“欢”为“劝”之误。今按灵台篇：“不日成之”，郑笺云：“言说文
王之德，劝其事，忘己劳也。”绵篇：“鼛鼓弗胜”，毛传云：“言劝事乐功也”，孔疏
云：“是其劝乐之甚也。”“劝事乐功”即解“劝乐”之义。’
    〔五〕桓六年左传云：“民和而神降之福。”
    〔六〕即本篇“子路请祷”事也。礼记礼器云：‘君子曰：“祭祀不祈。”’郑注：
‘祈，求也。祭祀不为求福也。诗云：“自求多福”，福由己耳。’在‘孔子曰：“我战则
克，祭则受福”’之后，古本或有“君子”作“孔子”者。○铎按：礼器此节下文亦称“孔
子曰”，则“祭祀不祈”亦孔子语甚明。</font>
    五行八卦，阴阳所生，禀气薄厚，以着其形〔一〕。天题厥象，〔二〕人实奉成
〔三〕。弗修其行，福禄不臻。故叙相列第二十七。
    <font color="#996600">〔一〕论衡无形篇云：“人禀气于天，气成而形立。”
    〔二〕诗麟之趾疏引中候握河纪云：“帝轩题象，麒麟在囿。”后汉书曹褒传章怀注引
帝命验曰：“顺尧考德，题期立象。”宋均注云：“题五德之期，立将起之象。”“题象”
盖用彼文。
    〔三〕白虎通三正篇云：“王者当奉顺而成之。”</font>
    诗称吉梦〔一〕，书传亦多，观察行事，占验不虚。福从善来，祸由德痡〔二〕，吉凶
之应，与行相须〔三〕。故叙梦列第二十八。
    <font color="#996600">〔一〕斯干。
    〔二〕尔雅释诂云：“痡，病也。”
    〔三〕说苑敬慎篇：‘老子曰：“人为善者，天报以福，人为不善者，天报以祸。”’
新书大政上篇云：“行之善也，粹以为福已矣；行之恶也，粹以为菑已矣。故受天之福者，
天不功焉；被天之菑，则亦无怨天矣，行自为取之也。”</font>
    论难横发，令道不通。后进疑惑，不知所从〔一〕。自昔庚子，而有责〔二〕云。予岂
好辩〔三〕？将以明真。故叙释难第二十九。
    <font color="#996600">〔一〕论语云：“后进于礼乐”，何晏注：“先进、后进，谓士先、后辈也。”汉书游
侠陈遵传云：“为后进冠。”冯奉世传杜钦疏云：“臣闻功同赏异，则劳臣疑；罪钧刑殊，
则百姓惑。疑生亡常，惑生不知。所从亡常，则节趋不立；不知所从，则百姓亡所错手
足。”
    〔二〕“责”旧作“贵”。
    〔三〕孟子。</font>
    朋友之际，义存六纪〔一〕，摄以威仪〔二〕，讲习王道〔三〕，善其久要，贵贱不
改。今民迁久〔四〕，莫之能奉〔五〕。故叙交际第三十。
    <font color="#996600">〔一〕白虎通三纲六纪篇云：“六纪者，谓诸父、兄弟、族人、诸舅、师长、朋友
也。”
    〔二〕诗既醉。
    〔三〕易兑象曰：“君子以朋友讲习。”汉书扬雄传长杨赋云：“士有不谈王道者，则
樵夫笑之。”又法言吾子篇序云：“降周及孔，成于王道。”颜师古注：“言自周公以降，
至于孔子，设教垂法，皆帝王之道。”或云：“王”当为“至”。○铎按：朋友交际，岂皆
讲习王道？至道所包者广，当是也。
    〔四〕论语云：“民散久矣。”迁、散同义，周语云：“犹有散迁懈慢，而着在刑辟，
流在裔土。”○铎按：“散”之为“迁”，犹“播散”之为“播迁”，“盘散”之为“蹁
■”矣。志氏姓篇作“今民散久”。
    〔五〕“奉”当作“矣”，与上韵协。○铎按：作“矣”是也。</font>
    君有美称，臣有令名，二人同心，所愿乃成。宝权神术，勿示下情〔一〕，治势一定
〔二〕，终莫能倾。故叙明忠第三十一。
    <font color="#996600">〔一〕“勿”旧作“勾”。按韩非子二柄篇云：“人主不掩其情，不匿其端，而使人臣
有缘以侵其主。”难三云：“术者，藏之于胸中，以偶众端而潜御群臣者也。”主道篇云：
“君无见其所欲，君见其所欲，臣将自雕琢。君无见其意，君见其意，臣将自表异。”皆
“勿示下情”之义。
    〔二〕○铎按：本篇作“治势一成”，“成”亦“定”也。易系辞上传：“乾坤定
矣”，虞翻注：“定，谓成列。”吕氏春秋仲冬纪：“以待阴阳之所定”，高诱注：
‘“定”犹“成”也。’周礼小司徒：“使各登其乡之众寡六畜车辇”，郑注：‘登，成
也；“成”犹“定”也。’周语下：“听无耸，成也”，晋语二：“谋既成矣”，四：“民
无成君”，吴语：“吴、晋争长未成”，韦昭注并云：“成，定也。”此二字古音同部，故
互训也。</font>
    人天情通，气感相和，善恶相征，异端变化〔一〕。圣人运之，若御舟车，作民精神，
莫能〔二〕含嘉。故叙本训第三十二。
    <font color="#996600">〔一〕淮南子泰族训云：“圣人者，怀天心声，然能动化天下者也。故精诚感于内，形
气动于天，则景星见，黄龙下，祥风至，醴泉出，嘉谷生，河不满溢，海不溶波。逆天暴
物，则日月薄蚀，五星失行，四时干乖，昼冥宵光，山崩川涸，冬雷夏霜。天之与人，有以
相通也。”
    〔二〕“能”疑“不”。○铎按：“莫能”二字疑倒。</font>
    明王统治，莫大身化〔一〕，道德为本，仁义为佐〔二〕。思心顺政，责民务广，四海
治焉，何有消长？故叙德化第三十三。
    <font color="#996600">〔一〕管子权修篇云：“身者，治之本也。”君臣上篇云：“身立而民化。”淮南子主
术训云：‘人主之立法，先自为检式仪表，故令行于天下。孔子曰：“其身正，不令而行；
其身不正，虽令不从。”故禁胜于身，则令行于民矣。’道应训：‘詹何曰：“臣未尝闻身
治而国乱者也，未尝闻身乱而国治者也。”’
    〔二〕淮南子览冥训云：“持以道德，辅以仁义。”说苑谈丛篇云：“万物得其本者
生，百事得其道者成。道之所在，天下归之；德之所在，天下贵之；仁之所在，天下爱之；
义之所在，天下畏之。”</font>
    上观大古，五行之运，咨之诗、书，考之前训〔一〕。气终度尽，后代复进。虽未必
正，可依传问〔二〕。故叙五德志第三十四。
    <font color="#996600">〔一〕周语云：“必问于遗训，而咨于故实。”后汉书胡广传云：“必议之于前训，咨
之于故老。”
    〔二〕“问”当作“闻”。哀十四年公羊传云：“所传闻异辞。”白虎通礼乐篇云：
“圣人之道，犹有文质，所以拟其说，述所闻者，亦各传其所受而已。”○铎按：此书多以
“问”为“闻”，注见遏利篇“呜呼问哉”下。</font>
    君子多识，前言往行。类族变物〔一〕，古有斯姓。博见同□□□□□□□□□□□□
□〔二〕。故叙志氏姓第三十五。
    <font color="#996600">〔一〕○铎按：本篇引易作“辩物”，说详彼。
    〔二〕○铎按：此章脱文十三，诸本皆如是。校写既竟，辄详绎篇旨而补之。少孙续
史，窃附通人；束■补亡，存思在昔。十三字如下：“祖，以赞贤圣。序此假意，待士揖
损。”</font>
</span></pre>
 </td>
  </tr>
</table>
</center>
</div>
<hr color="#EE9B73" size="1">
<center><A HREF="035.htm" tppabs="http://www.goldnets.com/gd/100/rujia/l/lunfa/035.htm"><span style="background-color: #E1DFF2">上一页</span></a>　　<a href="library/goldbooknew/index.htm" tppabs="http://www.goldnets.com/"><span style="background-color: #E1DFF2">回首页</span></a>　　<A HREF="037.htm" tppabs="http://www.goldnets.com/gd/100/rujia/l/lunfa/037.htm"><span style="background-color: #E1DFF2">下一页</span></a></center>
</body>
</html>
