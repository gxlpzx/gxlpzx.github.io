<html>
<head>
<title>黄金书屋---礼记</title>
   <META HTTP-EQUIV="Content-Type" CONTENT="text/html; charset=utf-8">
<style>
#page {position:absolute; z-index:0; left:0px; top:0px}
.swy1 {font: 12pt/16pt "宋体"} 
.swy2 {font: 9pt/12pt "宋体"} 
a {text-decoration:none}
</style>
</head>
<BODY TEXT="#000000" BGCOLOR="#E4EBF1" LINK="#0000EE" VLINK="#551A8B" ALINK="#FF0000">
<span class="swy2">
<A HREF="index.html" tppabs="http://www.goldnets.com/gd/100/rujia/l/liji/index.html">礼记</A>
</span>
<CENTER><B><FONT FACE="楷体_GB2312"><FONT COLOR="#FF6666"><FONT SIZE=5>深衣</FONT></FONT></font></B></CENTER>
<center><HR WIDTH="85%"></CENTER>
<div align="center">
<table border="0">
  <tr>
    <td><pre><span class="swy1">    古者深衣．盖有制度．以应规矩绳权衡．
    短毋见肤．长毋被土．续衽钩边．要缝半下．袼之高下．可以运肘．袂之长短．反诎之
及肘．带．下毋厌髀．上毋厌胁．当无骨者．
    制十有二幅．以应十有二月．袂圜以应规．曲袷如矩以应方．负绳及踝以应直．下齐如
权衡以应平．故规者．行举手以为容．负绳抱方者．以直其政．方其义也．故易曰．坤六二
之动．直以方也．下齐如权衡者．以安志而平心也．五法已施．故圣人服之．故规矩取其无
私．绳取其直．权衡取其平．故先王贵之．故可以为文．可以为武．可以摈相．可以治军
旅．完且弗费．善衣之次也．
    具父母．大父母．衣纯以缋．具父母．衣纯以青．如孤子．衣纯以素．纯袂．缘．纯
边．广各寸半．
</span></pre>
 </td>
  </tr>
</table>
</center>
</div>
<hr color="#EE9B73" size="1">
<center><A HREF="036.htm" tppabs="http://www.goldnets.com/gd/100/rujia/l/liji/036.htm"><span style="background-color: #E1DFF2">上一页</span></a>　　<a href="library/goldbooknew/index.htm" tppabs="http://www.goldnets.com/"><span style="background-color: #E1DFF2">回首页</span></a>　　<A HREF="038.htm" tppabs="http://www.goldnets.com/gd/100/rujia/l/liji/038.htm"><span style="background-color: #E1DFF2">下一页</span></a></center>
</body>
</html>
