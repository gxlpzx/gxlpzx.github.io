<html>
<head>
<title>黄金书屋---礼记</title>
   <META HTTP-EQUIV="Content-Type" CONTENT="text/html; charset=utf-8">
<style>
#page {position:absolute; z-index:0; left:0px; top:0px}
.swy1 {font: 12pt/16pt "宋体"} 
.swy2 {font: 9pt/12pt "宋体"} 
a {text-decoration:none}
</style>
</head>
<BODY TEXT="#000000" BGCOLOR="#E4EBF1" LINK="#0000EE" VLINK="#551A8B" ALINK="#FF0000">
<span class="swy2">
<A HREF="index.html" tppabs="http://www.goldnets.com/gd/100/rujia/l/liji/index.html">礼记</A>
</span>
<CENTER><B><FONT FACE="楷体_GB2312"><FONT COLOR="#FF6666"><FONT SIZE=5>丧服四制</FONT></FONT></font></B></CENTER>
<center><HR WIDTH="85%"></CENTER>
<div align="center">
<table border="0">
  <tr>
    <td><pre><span class="swy1">    凡礼之大体．体天地．法四时．则阴阳．顺人情．故谓之礼．訾之者．是不知礼之所由
生也．
    夫礼．吉凶异道．不得相干．取之阴阳也．丧有四制．变而从宜．取之四时也．有
恩．有理．有节．有权．取之人情也．恩者仁也．理者义也．节者礼也．权者知也．仁义礼
知．人道具矣．
    其恩厚者其服重．故为父斩衰三年．以恩制者也．
    门内之治．恩揜义．门外之治．义断恩．资于事父以事君．而敬同．贵贵尊尊．义之大
者也．故为君亦斩衰三年．以义制者也．
    三日而食．三月而沐．期而练．毁不灭性．不以死伤生也．丧不过三年．苴衰不补．坟
墓不培．祥之日．鼓素琴．告民有终也．以节制者也．资于事父以事母．而爱同．天无二
日．土无二主．国无二君．家无二尊．以一治之也．故父在为母齐衰期者．见无二尊也．
    杖者何也．爵也．三日授子杖．五日授大夫杖．七日授士杖．或曰担主．或曰辅病．妇
人童子不杖．不能病也．百官备．百物具．不言而事行者．扶而起．言而后事行者．杖而
起．身自执事而后行者．面垢而已．秃者不髽．伛者不袒．跛者不踊．老病．不止酒肉．凡
此八者．以权制者也．
    始死．三日不怠．三月不解．期悲哀．三年忧．恩之杀也．圣人因杀以制节．此丧之所
以三年．贤者不得过．不肖者不得不及．此丧之中庸也．王者之所常行也．
    书曰．高宗谅闇．三年不言．善之也．王者莫不行此礼．何以独善之也．曰．高宗者武
丁．武丁者．殷之贤王也．继世即位．而慈良于丧．当此之时．殷衰而复兴．礼废而复
起．故善之．善之．故载之书中而高之．故谓之高宗．三年之丧．君不言．书云．高宗谅
闇．三年不言．此之谓也．然而曰言不文者．谓臣下也．
    礼．斩衰之丧．唯而不对．齐衰之丧．对而不言．大功之丧．言而不议．缌小功之
丧．议而不及乐．
    父母之丧．衰冠．绳缨．菅屦．三日而食粥．三月而沐．期十三月而练冠．三年而祥．
    比终兹三节者．仁者可以观其爱焉．知者可以观其理焉．强者可以观其志焉．礼以治
之．义以正之．孝子．弟弟．贞妇．皆可得而察焉．
    礼记终

</span></pre>
 </td>
  </tr>
</table>
</center>
</div>
<hr color="#EE9B73" size="1">
<center><A HREF="046.htm" tppabs="http://www.goldnets.com/gd/100/rujia/l/liji/046.htm"><span style="background-color: #E1DFF2">上一页</span></a>　　<a href="library/goldbooknew/index.htm" tppabs="http://www.goldnets.com/"><span style="background-color: #E1DFF2">回首页</span></a>　　</center>
</body>
</html>
