<html>
<head>
<title>黄金书屋---法言义疏</title>
   <META HTTP-EQUIV="Content-Type" CONTENT="text/html; charset=utf-8">
<style>
#page {position:absolute; z-index:0; left:0px; top:0px}
.swy1 {font: 12pt/16pt "宋体"} 
.swy2 {font: 9pt/12pt "宋体"} 
a {text-decoration:none}
</style>
</head>
<BODY TEXT="#000000" BGCOLOR="#E4EBF1" LINK="#0000EE" VLINK="#551A8B" ALINK="#FF0000">
<span class="swy2">
<A HREF="index.html" tppabs="http://www.goldnets.com/gd/100/rujia/fayan/index.html">法言义疏</A>
</span>
<CENTER><B><FONT FACE="楷体_GB2312"><FONT COLOR="#FF6666"><FONT SIZE=5>六　问道卷第四</FONT></FONT></font></B></CENTER>
<center><HR WIDTH="85%"></CENTER>
<div align="center">
<table border="0">
  <tr>
    <td><pre><span class="swy1">    〔注〕夫道者，弘乎至化，通乎至理也。〔疏〕本篇皆纠绳诸子之语。自“道、德、
仁、义、礼譬诸身乎”至“未若父母之懿也”，多论道家之失。“狙诈之家”一章，论兵家
之失。“申、韩之术，不仁之至矣”至“如申、韩！如申、韩”，论刑名家之失。“庄周、
申、韩”以下，又杂论诸子也。<font color="#CC3300">
    或问“道”。曰：“道也者，通也，无不通也。”</font>〔注〕万物由之以通。<font color="#CC3300">或曰：
“可以适它与？”</font>〔注〕言道既可以通中国而适夷狄，学亦可以统正典而兼诸子也。<font color="#CC3300">
曰：“适尧、舜、文王者为正道，非尧、舜、文王者为它道，君子正而不它。”</font>〔疏〕
“道也者，通也，无不通也”者，说文：“通，达也。”圣道无所不通，犹大路无所不达。
太玄达：“次五达于中衢，大小无迷。测曰：‘达于中衢，道四通也。’”“可以适它与”
者，大学郑注云：“它技，异端之技也。”按：谓道既无所不通，则亦可由是以通于百家之
说。艺文志云：“易曰：‘天下同归而殊涂，一致而百虑。’今异家者各推所长，穷知究
虑，以明其指。虽有蔽短，合其要归，亦六经之支与流裔。”然则诸子之言，本由圣人之道
而出，为圣人之道者，何不可通于诸子之术耶？“它”，世德堂本作“他”，下同。“适
尧、舜、文王者为正道”云云者，此孔子之志，春秋之义也。孔子作春秋，口授弟子，大要
在乎法尧、舜，述文王。故开宗明义既系正月于王，明人道之始，而终书西狩获麟，以比
尧、舜之隆，凤皇来仪。弟子传其义，则于篇首述之曰：“王者孰谓？谓文王也。”于篇终
述之曰：“拨乱世，反诸正，莫近诸春秋。其诸君子乐道尧、舜之道也与！”明乎经世之
事，太平之效，非三圣人者莫与归也。子思述其义于中庸，则曰：“仲尼祖述尧、舜，宪章
文、武”郑注云：“此以春秋之义明孔子之德。”是也。故序录尚书，则托始二典；而于匡
人之厄，又曰：“文王既没，文不在兹乎！”盖孔子之志可推见者如此。自余衰周诸子，若
农家者流为神农之言，道家者流为黄帝之言，墨家者流为夏后氏之言，舍尧、舜、文王而依
托古圣，别立宗旨，则董生所谓非六艺之科、孔子之术者，皆子云所谓它道也。<font color="#CC3300">
    或问“道”。曰：“道若涂若川，车航混混，不舍昼夜。”</font>〔注〕车之由涂，航之由
川，混混往来交通。<font color="#CC3300">或曰：“焉得直道而由诸？”</font>〔注〕涂、川皆形曲也，此亦因形
以取譬。<font color="#CC3300">曰：“涂虽曲而通诸夏则由诸，川虽曲而通诸海则由诸。”</font>〔注〕以谕经学
通于圣道。<font color="#CC3300">或曰：“事虽曲而通诸圣则由诸乎？”</font>〔注〕大解曲通归正之义。〔疏〕
“或问道”，集注引宋、吴本无“道”字，故宋、吴皆以“道若涂若川”云云为或问之语，
而下无答文，乃子云鄙或人之问，非所问而不应也。此因缘误文，妄自生义，无异郢书燕说
矣。“车航混混”者，广雅释训云：“混混，流也。”“不舍昼夜”，论语子罕文，此喻道
之不可须臾离也。“或曰‘焉得直道而由诸’”，音义：“天复本无‘或曰’二字。焉，于
虔切，下以意求之。”“涂虽曲而通诸夏则由诸”云云者，说文：“●，中国之人也。”
按：经传以为中国之称。隶省“臼”作“夏”。通诸之“诸”义如“于”，仪礼乡射礼郑注
云：“诸，于也。”由诸之“诸”义如“之”，土昏礼记注云：“诸，之也。”“或曰：事
虽曲而通诸圣则由诸乎”，音义：“天复本无‘或曰’二字。”按：与上文同，皆二人之
词，而中省“曰”字例，说详古书疑义举例。各本有“或曰”字，义较易明。又按：音义两
出此文“或曰”云云，次“请问礼莫知”之下、“天与”之上，是其所据本此章当在“焉以
为德”之后，“或问天”之前。今本移此，盖校书者以与上章同是问道，故使以类相从欤？
注“大解曲通归正之义”。按：司马云：“杨子设为或人意寤，以结上意耳。”<font color="#CC3300">
    道、德、仁、义、礼，譬诸身乎？</font>〔注〕不可无之于一。<font color="#CC3300">夫道以导之，德以得
之，仁以人之，义以宜之，礼以体之，天也。</font>〔注〕五者人之天性。<font color="#CC3300">合则浑，离则
散，一人而兼统四体者，其身全乎！</font>〔注〕四体合则浑成人，五美备则混为圣，一人兼统
者，德备如身全。〔疏〕“道、德、仁、义、礼，譬诸身乎”者，全体谓之身。后文云：
“一人而兼统四体者，其身全乎！”明身为大名，体为小名。说文“身，■也”；“体，总
十二属也”。段注云：“首之属有三：曰顶，曰面，曰颐。身之属三：曰肩，曰背，曰●。
手之属三：曰■，曰臂，曰手。足之属三：曰股，曰胫，曰足。”是许以体为大名，身为小
名，适与此相反。按：尔雅释诂云：“身，我也。”墨子经上云：“体，分于兼也。”然则
全谓之身，分谓之体，经籍相承以为通诂。许君此解，有异常行也。“道以导之”云云者，
管子君臣云：“道也者，上之所以导民也。”释名释言语云：“道，导也，所以通导万物
也。”说文：“导，引也。”乐记云：“德者，得也。”释言语云：“德，得也，得事宜
也。”中庸云：“仁者，人也。”郑注云：“人读如‘相人偶’之‘人’，以人意相存问之
言。”春秋繁露仁义法云：“仁之为言，人也。”中庸又云：“义者，宜也。”释言语云：
“义，宜也，裁制事物，使合宜也。”礼器云：“礼也者，犹体也。”释言语云：“礼，体
也，得事体也。”“合则浑，离则散”者，音义：“则浑，户昆切。”按：列子天瑞云：
“气形质具而未相离谓之浑沦。”浑即浑沦之谓。说文：“●，分离也。”经典通用
“散”。太玄玄莹云：“其所循也直，则其体也浑。其所循也曲，则其体也散。”亦浑、散
对文。“一人而兼统四体者，其身全乎”者，此证明合则浑之义。道、德、仁、义、礼称名
不同，同施于事则一。犹人之四体所处各异，而运行则通。差别道、德、仁、义、礼，而去
彼取此，犹欲分析四体，用其一而废其余也。老子云：“故失道而后德，失德而后仁，失仁
而后义，失义而后礼。”是道家分道、德、仁、义、礼为五等，道为上，德次之，仁次之，
义又次之，礼为下。此文即所以明彼说之非者也。注“五者人之天性”。按：司马云：“天
性自然，不可增损。”注“四体”至“身全”。按：弘范此注，循文释义，虽未尽杨旨，而
大体不误。陶氏鸿庆读法言札记云：“人，即上文‘人以仁之’之‘人’。礼记中庸篇：
‘仁者，人也。’郑注云：‘人也，读如相人偶之人。’是人即仁也。四体指道、德、义、
礼言之。道、德、义、礼以仁为本，故曰以一人而兼统四体也。”不知此文以四体譬道、
德、仁、义、礼，乃从不可分离之义为言，非以四体分配此五事。必胶执数目以求符合，斯
亦惑之甚矣！<font color="#CC3300">
    或问“德表”。曰：“莫知作，上作下。”</font>〔注〕作，为也。莫知为上之乐，为下之
苦。<font color="#CC3300">请问“礼莫知”。</font>〔注〕言已有礼制，则有尊卑。<font color="#CC3300">曰：“行礼于彼，而民得于
此，奚其知！”</font>〔注〕君自行礼于上，而民承化于下。<font color="#CC3300">或曰：“孰若无礼而德？”
曰：“礼，体也。人而无礼，焉以为德？”</font>〔注〕礼如体。无体，何得为人？无礼，何能
立德？〔疏〕“德表”者，说文：“●，上衣也。”引伸为凡外着之义。司马云：“问有德
之人在上，其治化表见于外者何如。”“莫知作，上作下”者，“莫知作”为句，“上作
下”为句，“作”与“下”韵。盖古书有是语，子云引之，以证德表之说也。作者，兴起之
谓。康诰云“作新民”，孟子云“民日迁善而不知为之者”，即此文之义。言莫知所以兴起
而兴起者，乃上之有以兴起其下也。“请问礼莫知”，音义：“天复本作‘请问莫知’。”
按：此承上文而发问，不得有“礼”字，当以天复本为正。“行礼于彼，而民得于此，奚其
知”者，大戴礼礼察云：“故婚姻之礼废，则夫妇之道苦，而淫辟之罪多矣。乡饮酒之礼
废，则长幼之序失，而争斗之狱繁矣。聘射之礼废，则诸侯之行恶，而盈溢之败起矣。丧祭
之礼废，则臣子之恩薄，而倍死忘生之徒众矣。凡人之知，能见已然，不能见将然。礼者禁
将然之前，而法者禁于已然之后，是故法之用易见，而礼之所为生难知也。若夫庆赏以劝
善，刑罚以惩恶，先王执此之正，坚如金石；行此之信，顺如四时；处此之功，无私如天地
尔。岂顾不用哉？然如曰‘礼云，礼云’，贵绝恶于未萌，而起敬于微眇，使民日徙善远罪
而不自知也。”孔氏广森补注云：“先王之治天下，户户而赏之，不能遍也；人人而刑之，
又不可胜诛也。是故因人之情而为之节文，以丧祭之礼作其孝，以射乡之礼作其让，以朝觐
聘享之礼作其恭。天下卉然知天子之意，曰：‘礼于死者尚不忘也，况生存乎？礼于它人之
长尚如此其敬也，况君父乎’？是故示之以恭，则不臣者愧；示之以让，则不弟者耻；示之
以孝，则不子者悔。此‘行礼于彼，而民得于此’之说也。”“孰若无礼而德”者，此道家
言也。老子云：“夫礼者，忠信之薄，而乱之首。”庄子马蹄云：“夫至德之世，同与禽兽
居，族与万物并，恶乎知君子小人哉？同乎无知，其德不离。同乎无欲，是为素朴。素朴而
民性得矣。”前文言“行礼于彼，而民得于此”，故设此问，谓孰若行德而民性自得之为至
也。“礼，体也”云云者，儒者之意，以礼为德之本，圣人缘人情以制礼，礼成而后德生
焉。系辞云：“是故履德之基也。”侯果云：“履礼，蹈礼不倦，德之基也。”荀子劝学
云：“礼者，法之大分，群类之纲纪也，故学至乎礼而止矣。夫是之谓道德之极。”是礼为
德体，无礼是无体也。故曰：“人而无礼，焉以为德？”注“作，为也。莫知为上之乐，为
下之苦”。按：此增字为解，而于上下文义仍不相协，恐非杨旨。注“言已有礼制，则有尊
卑”。按：此据误本作义，殊不可通。疑出后人增益，非弘范旧文也。<font color="#CC3300">
    或问“天”。曰：“吾于天与，见无为之为矣！”或问：“雕刻众形者匪天与？”曰：
“以其不雕刻也。如物刻而雕之，焉得力而给诸？”</font>〔疏〕前文以道、德、仁、义、礼为
天，故设此问。音义：“天与，音余。”“无为之为”者，哀公问云：“无为而物成，是天
道也。”荀子天论云：“不为而成，不求而得，夫是之为天职。”本书孝至云：“或曰：
‘君逸臣劳，何天之劳？’曰：‘于事则逸，于道则劳。’”按：于事逸者，无为也；于道
劳者，无为之为也。“雕刻众形者匪天与”者，庄子大宗师云：“覆载天地，刻雕众形而不
为巧。”又天道云：“覆载天地，刻雕众形而不为巧，此之谓天乐。”“物刻而雕之”，御
览一引作“物物刻而雕之”（一）。（一）今本御览此段引文在卷二，“物物”但作
“物”。<font color="#CC3300">
    老子之言道德，吾有取焉耳。</font>〔注〕可以止奔竞，训饕冒之人。<font color="#CC3300">及搥提仁义，绝
灭礼学，吾无取焉耳。</font>〔注〕老子之绝学，盖言至理之极，以明无为之本。斯乃圣人所
同，子云岂其异哉？夫能统远旨，然后可与论道。悠悠之徒，既非所逮，方崇经世之训，是
故无取焉耳。无取焉何者？不得以之为教也。〔疏〕史记老庄申韩列传云：“老子者，楚苦
县厉乡曲仁里人也。姓李氏，名耳，字伯阳，谥曰聃，周守藏室之史也。老子修道德，其学
以自隐无名为务。居周久之，见周之衰，乃遂去。至关，关令尹喜曰：‘子将隐矣，强为我
著书。’于是，老子乃著书上、下篇，言道德之意五千余言而去，莫知其所终。”陆德明老
子道德经释文：“老子姓李名耳。河上公云名重耳，字伯阳，陈国苦县厉乡人。史记云字
聃，又云仁里人，又云陈国相人也。”四书释地又续云：“苦县属陈，老子生长时，地尚楚
未有。陈灭于惠王，在春秋获麟后三年，孔子已卒，况老聃乎？史记冠楚于苦县上，以老子
为楚人者，非也。”梁氏玉绳史记志疑云：“考葛洪神仙传谓楚苦县人。隶释边韶老子铭谓
楚相县人，春秋之后，相县虚荒，今属苦，在赖乡之东，濄水处其阳。并仍史误。而晋皇甫
谧高士传云陈人，陆氏经典序录云陈国苦县厉乡人，唐段成式酉阳杂俎玉格篇云老君生于陈
国苦县赖乡涡水之阳九井西李下，固未尝误。”又云：“老子是号，生即皓然，故号老子。
耳其名，聃其字，非字‘伯阳’。索隐本作‘名耳，字聃’，无‘伯阳谥曰’四字，与后书
桓纪延熹八年注引史合。幷引许慎云‘聃，耳漫也’，故名耳，字聃。有本字伯阳，非正。
老子号伯阳父，此传不称，则是后人惑于神仙家之傅会，妄窜史文。”按：梁说是也。传
“楚苦县”字亦后人妄改，曾子问孔疏引史记作“陈国苦县”可证。“老子之言道德，吾有
取焉耳”者，前文云：“道、德、仁、义、礼，譬诸身乎？”则道德本儒家所同言，故有取
也。“及搥提仁义，绝灭礼学，吾无取焉耳”者，音义：“搥，都回切。旧本皆从‘手’，
掷也。提，徒计切，亦掷也。汉书云：‘以博局提吴太子。’”按：广雅释诂云：“搥，擿
也。”擿、掷同字。老子云：“绝仁弃义，民复孝慈。”又云：“绝学无忧。”艺文志云：
“道家者流，盖出于史官，历记成败、存亡、祸福、古今之道，然后知秉要执本，清虚以自
守，卑弱以自持，此君人南面之术也。合于尧之克攘，易之嗛嗛，一谦而四益，此其所长
也。及放者为之，则欲绝去礼学，兼弃仁义，曰独任清虚，可以为治。”注“老子”至“教
也”。按：此与前篇论庄注义相同，所谓右道左儒，乃晋人风尚然也。<font color="#CC3300">
    吾焉开明哉？惟圣人为可以开明，它则苓。</font>〔注〕焉，安也。开，发也。<font color="#CC3300">大哉，
圣人言之至也！开之，廓然见四海；</font>〔注〕日月齐明，视其文者，不下堂知四方。<font color="#CC3300">闭
之，閛然不睹墙之里。</font>〔注〕不开圣卷，谕无所见。〔疏〕“吾焉开明哉？惟圣人为可以
开明”者，前篇云：“日有光，月有明。三年不目日，视必盲；三年不目月，精必蒙。”谓
不见圣人之道，犹不见日月。此又申其义，谓欲自求光明者，舍圣人之言则不可得也。仲尼
燕居云：“三子者，既得闻此言也于夫子，昭然若发蒙矣。”“开明”即发蒙之意，言开蒙
以为明也。“它则苓”者，音义：“则苓，音聆。”俞云：“‘苓’当读为‘笭’。说文竹
部：‘笭，车笭也。’释名释车曰：‘笭横在车前，织竹作之，孔苓苓也。’此言惟圣人为
可以开明，其它则如车笭然，所见者小矣。”按：俞说是也。苓、笭古字通。“开之，廓然
见四海；闭之，閛然不睹墙之里”者，音义：“閛然，匹庚切，闭门也。俗本作‘闇然’，
误。诸本皆作‘閛’。”按：此承上文而言，开之谓开明，闭之谓闭明也，“閛”当为
“闇”，闇然与廓然相反为义。玉篇：“閛，门扉声。”閛以声言，与“不睹”云云意不相
协。“闇”字漫漶，故误为“閛”。音义所谓俗本者，乃旧本之仅存者耳。“四海”，喻
远；“墙之里”，犹云墙以内，喻近。学者能开其明于圣言，则廓然可以见至远；苟闭其
明，则闇然不能睹至近。御览三百九十引作“开之，廓然见四海之内；闭之，寂然不睹墙垣
之里”。注“焉，安也。开，发也”。按：学记：“开而弗达。”郑注云：“开为发头
角。”孔疏云：“开谓开发事端，但为学者开发大义头角而已。”是开即发也。世德堂本正
文“它则苓”下有“开发”字，此明是涉注而衍。可悟旧本此文李注止“开发”二字，在正
文“它则苓”三字之下，传写者不知“苓”字之义，更误以此二字与“苓”字连属为文也。
治平本此注有“焉，安也”字，乃后人妄增。焉安常训，固无烦解说也。注“不开圣卷，谕
无所见”。按：弘范意以开之，闭之为开卷、掩卷，增字为说，于义未安。俞云：“此即所
谓‘不得其门而入，不见宗庙之美，百官之富’者。上句云开之廓然见四海，言圣道之大
也。此云闭之閛然不睹墙之里，言圣道之深也。是则开之、闭之云者，谓圣人之言一辟一
阖，犹云放之则弥六合，卷之则退藏于密。”说似可通。然圣人之道无行不与，不得云闭之
閛然。所谓不见宗庙之美、百官之富者，乃人自不得其门而入则然，非圣人之有所闭而不与
人以可睹。则谓以此喻圣道之深，亦殊未当也。<font color="#CC3300">
    圣人之言，似于水火。或问“水火”。曰：“水，测之而益深，穷之而益远；火，用之
而弥明，宿之而弥壮。”</font>〔疏〕说文：“测，深所至也。”段注云：“深所至谓之测，度
其深亦谓之测，犹不浅曰深，度深亦曰深也。”司马云：“宿，蓄火也。”按：说文：
“宿，止也。”引伸为留，为积。广雅释言：“宿，留也。”庄子徐■鬼释文：“宿，积久
也。”易大壮王肃注云：“壮，盛也。”<font color="#CC3300">
    允治天下，不待礼文与五教，则吾以黄帝、尧、舜为疣赘。</font>〔注〕允，信。〔疏〕尧
典：“敬敷五教。”马注云：“五品之教。”郑注云：“五品，父、母、兄、弟、子也。”
汉书百官公卿表云：“■作司徒，敷五教。”应劭注云：“五教，父义、母慈、兄友、弟
恭、子孝也。”国语郑语韦昭注同。系辞云：“黄帝、尧、舜垂衣裳而天下治。盖取诸干、
坤。”尚书大传云：“黄帝始制冠冕，垂衣裳，上栋下宇，以避风雨。礼文法度，兴事创
业。”白虎通号云：“黄者，中和之色，自然之性，万世不易。黄帝始作制度，得其中和，
万世常存，故称黄帝也。”庄子在宥云：“昔者，黄帝始以仁义撄人之心。尧、舜于是乎股
无胈，胫无毛，以养天下之形，愁其五藏，以为仁义，矜其血气，以规法度。”音义：“疣
赘，羽求切；下之瑞切。”按：说文：“■，赘■也。”疣、■同字。段注云：“赘同
缀。”书传多赘、缀通用。缀，属也，属于地上，如地之有丘。释名释疾病云：“赘，属
也，横生一肉，属着体也。■，丘也，出皮上聚，高如地之有丘也。”荀子宥坐云：“今学
曾未如■赘，则具然欲为人师。”杨注云：“■赘，结肉。”庄子大宗师：“彼以生为附赘
县疣。”又骈拇：“附赘县疣，出乎形哉，而侈于性。”字并作“疣”。玉篇有“疣”，
云：“结肉也。”今疣赘之肿也。注“允，信”。按：尔雅释诂文。<font color="#CC3300">
    或曰：“太上无法而治，法非所以为治也。”曰：“鸿荒之世，圣人恶之，是以法始乎
伏牺，而成乎尧。</font>〔注〕伏牺画八卦，以叙上下。至于尧、舜，君臣大成也。<font color="#CC3300">匪伏匪
尧，礼义哨哨，圣人不取也。”</font>〔疏〕“太上无法而治”，此亦道家言也。音义：“而
治，直吏切。下‘为治’同。”文选应吉甫晋武帝华林园集诗：“悠悠太上，民之厥初。”
李注云：“太上，太古也。”庄子天地云：“玄古之君天下，无为也，天德而已矣。”“法
非所以为治”者，庄子胠箧云：“殚残天下之圣法，而民始可与论议也。”“鸿荒之世，圣
人恶之”者，尔雅释诂云：“洪，大也。”经传通作“鸿”。广雅释诂云：“荒，远也。”
白虎通号云：“古之时，未有三纲六纪，民人但知其母，不知其父，能覆前而不能覆后。卧
之●●，行之吁吁，饥即求食，饱即弃余，茹毛饮血，而衣皮苇。”是洪荒之世，人与禽兽
相近，故圣人恶之。“法始乎伏牺，而成乎尧”者，系辞云：“古者包牺氏之王天下也，仰
则观象于天，俯则观法于地，观鸟兽之文，与地之宜，近取诸身，远取诸物，于是始作八
卦，以通神明之德，以类万物之情。作结绳而为网罟，以佃以渔。盖取诸离。”释文：
“包，本又作‘庖’，白交反。郑云：‘取也。’孟、京作‘伏’。牺，许宜反，字又作
‘羲’。郑云：‘鸟、兽全具曰牺。’孟、京作‘戏’，云：‘伏，服也。戏，化也。’”
按：“伏”又作“虙”，“包”又作“炮”。上古语言，与后代绝异，人名、地名，意义多
不可考。经典传写，但取声近，略同译名，故异文甚多。注家各为释义，皆臆说也。路史注
引含文嘉云：“伏羲德洽上下，天应以鸟兽、文章，地应以河图、洛书，乃则象而作易。”
又引六艺论云：“伏羲作十言之教，以厚君臣之别。”又引古史考云：“伏羲制嫁娶，以俪
皮为礼。”然则书契、佃渔、纲纪、人道，皆伏牺所创，故云“法始于伏牺”也。云“成乎
尧”，不言舜者，尚书大传云：“舜者，推也，循也，言其推行道德，循尧绪也。”白虎通
号云：“舜犹●●也，言能推信尧道而行之。”是知舜惟绍尧之法，无所改易，故言尧即该
舜矣。“礼义哨哨”者，音义：“哨哨，音消，又七笑切。”按：音义前一音盖读为
“莦”，说文“莦，恶艹貌”，广韵“莦，所交切，又音消”，是也。后一音则读为“枉矢
哨壶”之“哨”。投壶：“某有枉矢哨壶。”郑注云：“哨，枉哨不正貌。”释文：“哨
壶，七笑反。”是也。此当以读“莦”为合。“礼义莦莦”，犹云治道榛芜耳。尧、哨韵
语。<font color="#CC3300">
    或问：“八荒之礼，礼也，乐也，孰是？”曰：“殷之以中国。”</font>〔注〕殷，正。<font color="#CC3300">
或曰：“孰为中国？”</font>〔注〕正直北辰，为天之齐。今俱偏僻，未知谁为居中国？<font color="#CC3300">
曰：“五政之所加，七赋之所养，中于天地者，为中国。</font>〔注〕五政，五常之政也。七
赋，五谷、桑、麻也。中于天地者，土圭测景，晷度均也。<font color="#CC3300">过此而往者，人也哉。”</font>
〔注〕譬八荒之于中国如彼，诸子之于圣人如是。〔疏〕“八荒之礼，礼也，乐也”者，离
骚云：“将往观乎四荒。”王注云：“荒，远也。”按：以四方言，曰四荒；兼四维言，曰
八荒。说苑辨物云：“八荒之内有四海，四海之内有九州。”则八荒犹言海外矣。周礼：
“鞮鞻氏掌四夷之乐，与其声歌。”白虎通礼乐云：“王者制夷狄乐，不制夷狄礼，何也？
以为礼者，身当履而行之，夷狄之人，不能行礼；乐者，圣人作为，以乐之耳。”是古有夷
乐，无夷礼。此云“礼也，乐也”者，乃就其国俗所自有者言之。疑元文当作“八荒之礼
也，乐也”，不重“礼”字。犹云八荒所谓礼，所谓乐耳。“孰是”者，谓谁为近正。“中
于天地者，为中国”者，春秋繁露王道通三云：“取天、地与人之中以为贯，而参通之，非
王者，孰能当？”是所谓中于天地也。吴胡部郎玉缙云：“春秋无通辞于中国、夷狄，惟其
德，不惟其人。公羊于宣十二年邲之战，曰：‘不与晋而与楚子为礼。’于昭二十三年获陈
夏啮，曰：‘不与夷狄之主中国也。然则曷为不使中国主之？中国亦新夷狄也。’语尤明
显。杨子谓中于天地者为中国，意即本此。”“过此而往者，人也哉”者，系辞云：“过此
以往，未之或知也。”荀爽注云：“出干之外，无有知之。”则此文“过此而往”，犹云出
“五政、七赋、中于天地之道”之外也。“人也哉”者，即后文云“无则禽，异则貉”，言
不合以上之道者，禽与貉耳。禽则非人，貉则非中国之人也。胡部郎云：“‘过此而往者，
人也哉’，言此后孰为中国，亦存乎其人耳。盖刺莽之为夷狄之行也。”世德堂本作“过此
而往”，无“者”字。注“殷，正”。按：尔雅释言云：“殷，中也。”中、正同义。注
“正直”至“中国”。按：此古盖天家说也。晋书天文志云：“周髀者，即盖天之说。其言
天似盖笠，地法覆盘，天地各中高外下。北极之下，为天地之中，其地最高，而滂四
隤。”是盖天家以北极下为地中。尔雅释天云：“北极谓之北辰。”郭注云：“北极，天之
中。”公羊传昭公篇，徐疏引李巡云：“北极，天心也。”天齐即天中、天心之义。齐者，
脐也。朱子语类云：“帝座惟在紫微者据北极二十七度，常隐不见之中，故有北辰之号，而
常居其所。盖天形运转，昼夜不息，而此为之枢，如轮之毂，如硙之脐。”又云：“南极、
北极，天之枢纽，只是此处不动，如磨脐然。此是天之中至极处，如人之脐蔕也。”此北辰
天齐之说。地轴北端，略当钩陈座第一星，古谓之北辰，以识天极，亦谓之极星。考工记：
“夜考之极星。”孙氏诒让正义云：“北极正中，即天之中，古谓之天极，又谓之北极枢，
后世谓之赤道极。然天中之极无可识别，则就近极之星以纪之，谓之极星。沿袭既久，遂幷
称星为北极，又谓之北辰。北极者，以天体言也；北辰者，以近极之星言也。极星绕极四
游，非不移者。其不移者，乃天极耳。然则北辰者，最近天极之星；天极者，正对地轴之
处。盖天家以地体为半球形，自不得不以北极直下为中央，非国于此，无缘名中。故据以难
儒者之所谓中国也。”注“五政，五常之政也。七赋，五谷、桑、麻也”。按：大戴礼盛德
云：“均五政。”卢注云：“五政谓天子、公、卿、大夫、士。”孔氏广森补注云：“五
政，明堂五时之政也。”五常之政，即明堂五时之政。说文：“赋，敛也。”五谷之名，自
来说者各异。程氏瑶田以为粱、黍、稷、稻、麦，详见所着九谷考，近儒多从之。桑麻之
赋，谓布帛之贡。子云司空箴云：“九一之政，七赋以均。”注“中于天地者，土圭测景，
晷度均也”。按：周礼大司徒：“以土圭之■測土深，正日景以求地中。日南则景短，多
暑；日北则景长，多寒；日东则景夕，多风；日西则景朝，多阴。日至之景，尺有五寸，谓
之地中，天地之所合也，四时之所交也，风雨之所会也，阴阳之所和也。然则百物阜安，乃
建王国焉。”郑司农云：“土圭之长尺有五寸，以夏至之日立八尺之表，其景适与土圭等，
谓之地中。今颍川阳城地为然。”江氏永周礼疑义举要云：“周都洛邑，欲其无远天室，而
四方入贡道里均。所谓土中者，合九州道里形势而知之。非先制尺有五寸之土圭，度夏至景
与圭齐，而后谓之土中也。既定洛邑，树八尺之表，景长尺有五寸，是为土中之景，乃制土
圭以为法，他方度景亦以此，土圭随其长短量之。是景以土中而定，非土中因景而得也。”
盛氏百二尚书释天云：“地中之名不一。有一定之中，有无定之中，有有定而仍无定之中。
周髀以北极之下为中，此一定之中也。今人随所立以望地平之四际无不适均，程子所谓地无
适而不为中，此无定之中也。二者皆就大地之全体言。若以方域为界论之，则一邑有一邑之
中，一郡有一郡之中，九州有九州之中，此有定而无定之中也。大司徒之地中，召诰之土
中，特云九州之中耳。盖四方分测，乃宅洛而后测之，非先测之而后宅洛也。夫豫为九州之
中，何必度景始知？即使不得九州之正中，而略差百数十里，将风雨寒暑顿异乎？如果气侯
悬绝，若闽、广炎地，蚕丛漏天，圣人又岂待度景而知不可都哉？惟是既宅洛而后测之，制
八尺之表于夏至日中，求得表景尺有五寸，于是土圭之长亦准之。凡四方行测，皆以土圭为
根数，地北则景较土圭长，地南则景较土圭短，即今法以纬度定诸方昼夜长短之差也。在洛
之东者日出早，在洛之西者日出迟，即周髀所谓加四时相及今法以经度定诸方时刻之差也。
由是以四方晷景之加减，计里而较之，则天下道里之远近可得。周礼所谓‘以土地之图，周
知九州广轮之数’，即今方舆图计度以开方之法也。若夫多阴、多风、多暑、多寒云者，李
安溪谓罕譬九州，明洛中土耳。”按：江、盛二说，皆以洛之为中，乃按九州道里形势言
之，非缘土圭测景而得。其土圭测景之法，乃宅中以后，以京师为本，实测四方里差之事。
非先制此法，以求得地中。义甚精核，足正前人之误。至此文中国，对八荒而言，乃九州之
总称，尤不得以周礼地中为说。子云覃思浑天，已知地为浑圆，既不取盖天家北极地中之
说，更无以土圭测景晷度均为中国之理。然则弘范此说，不可从也。<font color="#CC3300">
    圣人之治天下也，碍诸以礼乐。</font>〔注〕碍，限。<font color="#CC3300">无则禽，异则貉。吾见诸子之小
礼乐也，不见圣人之小礼乐也。孰有书不由笔，言不由舌？吾见天常为帝王之笔、舌也。</font>
〔注〕天常，五常也，帝王之所制奉也。譬诸书、言之于笔、舌，为人之由礼、乐也。
〔疏〕“圣人之治天下，碍诸以礼乐”者，“碍”读为“凝”。乐记云：“礼乐偩天地之
情，达神明之德，降兴上下之神，而凝是精粗之体，领父子君臣之节。”郑注云：“凝，成
也。精粗，谓万物大小也。”然则“碍诸以礼乐”者，成之以礼乐也。中庸“至道不凝
焉”，释文：“本又作‘疑’。”此以“碍”为“凝”，犹以“疑”为“凝”也。“无则
禽，异则貉”者，谓纯无礼乐，则禽兽之行；或虽有礼乐，而异于圣人之所制，则亦夷狄之
俗也。音义：“则貉，莫白切。”“吾见诸子之小礼乐，不见圣人之小礼乐也”者，庄子马
蹄云：“及至圣人，澶漫为乐，摘僻为礼，而天下始分矣。”又云：“性情不离，安用礼
乐？”又云：“及至圣人，屈折礼乐，以匡天下之形，而民乃始踶跂好知，争归于利，不可
止也。”此道家之小礼乐也。墨子非儒云：“夫儒浩居而自顺者也，不可以教下；好乐而淫
人，不可使亲治；立命而怠事，不可使守职；宗丧循哀，不可使慈民；机服勉容，不可使导
众。孔丘盛容修饰以蛊世，弦歌鼓舞以聚徒，繁登降之礼以示仪，务趋翔之节以观众，儒学
不可使议世。”此墨家之以礼乐病儒也。“孰有书不由笔，言不由舌？吾见天常为帝王之
笔、舌”者，司马云：“天常即礼乐也。言治天下而不用礼乐，犹无笔而书，无舌而言
也。”御览三百六十七引此，作“五常者，帝王之笔、舌，宁有书不由笔、言不由舌也”。
又六百零五引同，惟“帝王”作“三王”，“也”作“耶”。注“碍，限”。按：说文：
“碍，止也。”限即止之引伸义。限天下以礼乐，盖礼以防淫，乐以禁邪之谓。说虽可通，
然于义似隘。注“天常，五常也”。按：乐记云：“道五常之行。”郑注云：“五常，五行
也。”孔疏云：“谓依金、木、水、火、土之性也。”论衡问孔云：“五常之道，仁、义、
礼、智、信也。”前文“五政之所加”，彼注云：“五政，五常之政也。”然则五常即明堂
五时之政。五常为礼乐之本，故为帝王之笔、舌也。<font color="#CC3300">
    智也者，知也。夫智用不用，益不益，则不赘亏矣。</font>〔疏〕司马云：“不赘亏，
‘不’盖衍字。有余曰赘，不足曰亏。言天地之理，人物之性，皆生于自然，不可强变。智
者能知其可以然，则因而导之尔。苟或恃其智巧，欲用所不可用，益所不可益，譬如人之形
体，益之则赘，损之则亏矣。孟子曰：‘所恶夫智者，为其凿也。’”俞云：“凡物用之则
亏，益之则赘。智者以不用为用，以不益为益。用而不用，是不亏也；益而不益，是不赘
也。文义甚明，亦无衍字。”按：太玄玄莹云：“故不●所有，不强所无。譬诸身，增则
赘，而割则亏。”此温公说所本。“●”即“攫”字。攫者，妄取之谓。用所不可用，是攫
所有；益所不可益，是强所无。攫所有则亏，强所无则赘。依此为解，故疑衍“不”字。然
古人“矣”字或用如“乎”字，若依温公说而读“矣”为“乎”，则虽有“不”字，义亦可
通。曲园解较直捷，然云“智者以不用为用，以不益为益”，似有语病。荣谓此承“智也
者，知也”而言。有所知而不用，则其知若赘；有所不知而不益，则其知必亏。能用人所不
用，则知不赘；能益人所不益，则知不亏。不知则求所以知之，知之则求所以用之。此智者
之事也。<font color="#CC3300">
    深知器械、舟车、宫室之为，则礼由已。</font>〔疏〕宋、吴、司马皆作“礼由己”。吴
云：“深知制度之所为，则礼无不在己。子曰：‘制度在礼文为在礼，行之其在人乎？’”
司马云：“器械、舟车、宫室，皆圣人因物之性，制而用之，推而行之。苟或识圣人之心，
则礼虽先王未之有，可以义起也。故曰‘由己’。”今按音义，则“礼由已”一木作“由
也”，明“已”为语辞，作“己”者，误也。广雅释诂云：“由，行也。”“深知器械、舟
车、宫室之为，则礼由已”者，言深知圣人制作之意，则礼无不行也。盖古者民未知器械，
以手足役，以木石用而已。及备物成器，以利天下，然后物名可得而正，地利可得而尽，则
器械之为奉生送死之礼之所由生也。古者民未知舟车，居山知山，居泽知泽而已。及刳木为
舟，剡木为楫，服牛乘马，引重致远，而后有无可以贸迁，盈虚可以酌剂，则舟车之为交际
之礼之所由生也。古者民未知宫室，上者木处，下者穴居而已。及上栋下宇，以蔽风雨，而
后升降有节，内外有别，则宫室之为尊卑男女之礼之所由生也。故器械、舟车、宫室者，礼
之始也。引而伸之，触类而长之，罔不由此。知其源则众流顺，得其纲则万目举，自然之道
也。<font color="#CC3300">
    或问“大声”。曰：“非雷非霆，隐隐耾耾，久而愈盈，尸诸圣。”</font>〔注〕尸，主
也。雷霆之声闻当时，圣人之言传无穷。〔疏〕“或问大声”者，老子云：“大音希声。”
河上公注云：“大音犹雷霆，待时而动。”喻常爱气希言也，故设问以论其义。“非雷非
霆”云云者，雷霆不足以为大声，声之大者，莫如圣人之言，久而愈盈，则何贵乎希声矣！
说文：“霆，雷余声也。”张平子西京赋：“隐隐展展。”薛综注云：“隐隐，重车声。”
音义：“耾耾，户萌切。俗本作‘肱’，误。宋玉风赋曰：‘耾耾雷声。’裨苍曰：‘耾，
声貌。’”按：说文无“耾”有“●”，谷中响也。集注引宋、吴本作“谹”，即“●”
字。霆、耾、盈、圣韵语。注“尸，主”。按：尔雅释诂文。<font color="#CC3300">
    或问：“道有因无因乎？”曰：“可则因，否则革。”</font>〔注〕革之与因虽异，随变而
通，理也。故先王之事世相反，而其道一也。〔疏〕“或问：‘道有因无因乎’”者，司马
云：“黄、老之道贵因循。”“可则因，否则革”者，司马云：“前人所为，是则因之，否
则变之，无常道。太玄曰：‘夫道有因有循，有革有化，因而循之，与道神之；革而化之，
与时宜之。故因而能革，天道乃得；革而能因，天道乃驯。夫物不因不生，不革不成。故知
因而不知革，物失其则；知革而不知因，物失其均。革之匪时，物失其基；因之匪理，物丧
其纪。因革乎因革！国家之矩范也。矩范之动，成败之效也。’”按：玄莹文。<font color="#CC3300">
    或问“无为”。曰：“奚为哉？</font>〔注〕应化而已。<font color="#CC3300">在昔虞、夏袭尧之爵，行尧之
道，法度彰，礼乐着，垂拱而视天下民之阜也，无为矣。绍桀之后，纂纣之余，法度废，礼
乐亏，安坐而视天下民之死，无为乎？”</font>〔注〕绍桀者，成汤也；纂纣者，周武也。当此
之时，汤、武不可得安坐视天下民之死，而欲无为也。所谓可则因，否则革矣。应变顺时，
故迹不同，致理而言，皆非为也。〔疏〕“问无为。曰：‘奚为’”者，论语云：“无为而
治者，其舜也与？夫何为哉？恭已正南面而已矣。”“在昔虞、夏袭尧之爵”云云者，曲礼
孔疏引五经异义云：“天子有爵不易。孟、京说易，有君人五号：‘帝，天称，一也；王，
美称，二也；天子，爵号，三也；大君者，兴盛行异，四也；大人者，圣人德备，五也。’
是天子有爵。古周礼说天子无爵，同号于天，何爵之有？许君谨案春秋左氏云施于夷狄称天
子，施于诸夏称天王，施于京师称王，知天子非爵称，从古周礼义。郑君驳云：‘案士冠礼
云：古者生无爵，死无谥。自周及汉，天子有谥，此有爵甚明。云无爵，失之矣。’”按：
此云“袭尧之爵”，明亦以天子为爵称，用孟、京易说也。大戴礼保傅：“桓公垂拱无事而
朝诸侯。”卢注云：“垂拱，言无所指麾者也。”汉书董仲舒传：“制曰：‘盖闻虞舜之
时，游于岩廊之上，垂拱无为而天下太平。’仲舒对曰：‘尧在位七十载，乃逊于位，以禅
虞舜。尧崩，天下不归尧子丹朱，而归舜。舜知不可辟，乃即天子之立，以禹为相，因尧之
辅佐，继其统业，是以垂拱无为而天下治。’”按：经传惟云舜无为而治，此云虞、夏者，
今文书说，所谓虞、夏同科，虽虞事，亦连夏也。“绍桀之后，纂纣之余”云云者，说文：
“缵，继也。”经典通用“纂”。吴云：“汤、武革命，应天顺人，自然有为之时。”“天
下民”，世德堂本皆作“天民”，无“下”字。注“应化而已”。按：即应变顺时之谓。淮
南子原道云：“应化揆时，莫能害之。”<font color="#CC3300">
    或问：“太古涂民耳目，惟其见也闻也。见则难蔽，闻则难塞。”</font>〔注〕人以为太古
不如绝礼乐以涂塞人之耳目，令不见不闻，使之纯一。<font color="#CC3300">曰：“天之肇降生民，使其目见
耳闻，是以视之礼，听之乐。</font>〔注〕因其耳目而节之。<font color="#CC3300">如视不礼，听不乐，虽有民，
焉得而涂诸？”</font>〔疏〕“或问”，世德堂本作“或曰”。“太古涂民耳目”云云者，俞
云：“‘涂’当读为‘●’。说文丹部‘●’篆下引周书‘惟其●丹●’，今书梓材篇作
‘惟其涂丹●’，是‘涂’与‘●’通也。说文■部：‘●，闭也。从■，度声，读若
杜。’经典即以‘杜’为之。尚书粊誓篇‘杜乃擭’，周官雍氏注引作‘●乃擭’是也。●
民耳目者，谓闭塞民之耳目也。若以今字书之，当云‘杜民耳目’矣。”按：俞读是也。史
记货殖列传云：“老子曰：‘至治之极，邻国相望，鸡狗之声相闻，民各甘其食，美其服，
安其俗，乐其业，至老死不相往来。必用此为务，挽近世涂民耳目，则几无行矣。’”按：
此难“圣人治天下，碍诸以礼乐”之说。“天之肇降生民”云云者，太玄玄■云：“维天肇
降生民，使其貌动、口言、目视、耳听、心思，有法则成，无法则不成。”“视不礼，听不
乐，虽有民，焉得而涂诸”者，司马云：“圣人所以能使其民者，以有礼乐也。若皆去之，
则民将散乱而不可制，虽欲取其耳目而涂之，安可得哉？”注“人以”至“纯一”。按：此
注语有脱误，当云“或人以为太古无礼乐，以礼乐治天下，不如绝礼乐”云云，于义方憭。
<font color="#CC3300">
    或问“新敝”。曰：“新则袭之，敝则益损之。”</font>〔注〕值其日新，则袭而因之；值
其敝乱，则损益随时。〔疏〕“或问新敝”者，说文：“●，败衣也。从巾，象衣败之
形。”引伸为凡败坏之称。经传通用“敝”，或以“●”为之。俗字作“弊”。老子云：
“●则新。”河上公注云：“自受●薄，后己先人，天下敬之，久久自新也。”故欲问其
义。“新则袭之，敝则益损之”者，小尔雅广诂云：“袭，因也。”乐记云：“三王异世，
不相袭礼。”郑注云；“言其有损益也。”白虎通三教云：“王者设三教者何？承衰救●，
欲民反正道也。三正之有失，故立三教以相指受。夏人之王教以忠，其失野。救野之失莫如
敬，殷人之王教以敬，其失鬼。救鬼之失莫如文，周人之王教以文，其失薄。救薄之失莫如
忠，继周尚黑，制与夏同。三者如顺连环，周而复始，穷则反本。”世德堂本“益损”作
“损益”。<font color="#CC3300">
    或问：“太古德怀不礼怀，婴儿慕，驹犊从，焉以礼？”曰：“
    婴、犊乎！</font>〔注〕叹无礼也。<font color="#CC3300">婴、犊母怀不父怀。母怀，爱也；父怀，敬也。独
母而不父，未若父母之懿也。”</font>〔注〕兼乎爱敬，然后盛其美善。〔疏〕“婴儿慕，驹犊
从，焉以礼”者，释名释长幼：“人始生曰婴儿，或曰嫛婗。”杂记郑注云：“婴犹鹥弥
也。”按：婴儿、嫛婗、嫛弥皆连语形容字，言人始生不能言语，嫛婗然也。玉篇引苍颉篇
云：“女曰婴，男曰儿。”强为区别，失之。孟子：“人少则慕父母。”赵注云：“慕，思
慕也。”说文“马二岁曰驹”；“犊，牛子也”。按：谓太古之民不识不知，顺帝之则，至
诚无伪，何事于礼？“母怀爱也，父怀敬也”者，道家之说以爱为诚，以敬为伪，庄子天运
云“故曰以敬孝易，以爱孝难”是也。然爱而能敬者，乃人之所以异于禽兽，犬马皆能有
养，不敬何以别乎？注“兼乎爱敬，然后尽其美善”。按：说文：“懿，嫥久而美也。”引
伸为凡美善之称。尔雅释诂：“懿，美也。”逸周书谥法：“温柔圣善曰懿。”<font color="#CC3300">
    狙诈之家曰：“狙诈之计，不战而屈人兵，尧、舜也。”曰：“
    不战而屈人兵，尧、舜也。沾项渐襟，尧、舜乎？衒玉而贾石者，其狙诈乎！”或问：
“狙诈与亡孰愈？”</font>〔注〕亡，无。<font color="#CC3300">曰：“亡愈。”或曰：“子将六师，则谁使？”
曰：“御得其道，则天下狙诈咸作使；御失其道，则天下狙诈咸作敌。</font>〔注〕失其御则反
间背叛。<font color="#CC3300">故有天下者，审其御而已矣。”或问：“威震诸侯，须于征与狙诈之力也，如
其亡？”曰：“威震诸侯须于狙诈，可也。</font>〔注〕未足多也。<font color="#CC3300">未若威震诸侯而不须狙
诈也。”或曰：“无狙诈，将何以征乎？”曰：“纵不得不征，不有司马法乎？何必狙诈
乎！”</font>〔疏〕音义：“狙诈，千预切，又七余切。”按：狙诈叠韵连语，古且声、乍声同
部也。王氏念孙读书杂志云；“狙、诈叠韵字，狙亦诈也。荀子大略云：‘蓝苴路作，似知
而非。’杨注引赵蕤长短经知人篇云：‘姐者，类知而非知。’苴、姐并与‘狙’同。狙诈
者有似智，故‘蓝苴路作，似知而非’。‘作’即‘诈’字也。”按：王说是也。后汉书党
锢传序：“狙诈萌起。”章怀太子注引广雅“狙，弥猴也”，以其多诈，故比之也。望文生
训，失之。狙诈之家者，兵权谋家也。艺文志兵权谋十三家有吴孙子八十二篇、齐孙子八十
九篇，吴起四十八篇。志云“吴、孙狙诈”，是也。“不战而屈人兵”者，志又云：“权谋
者，以正守国，以奇用兵，先计而后战。”孙子谋攻云：“是故百战百胜，非善之善者也；
不战而屈人之兵，善之善者也。”音义云：“天复本无‘尧、舜也’三字。”“沾项渐襟，
尧、舜乎”者，“沾项”，世德堂本作“沾”。说文：“沾，雨●也。”引伸为凡染之称。
经典通用“沾”。说文：“项，头后也。”音义：“渐襟，子廉切。”按：说文：“瀸，渍
也。”经典通用“渐”。广雅释诂云：“渐，渍也。”说文：“■，交衽也。”襟、■同
字。尔雅释器云：“衣眦谓之襟。”郭注云：“交领。”字亦作“衿”，方言云：“衿谓之
交。”郭注云：“衣交领也。”诗子衿，毛传云：“青衿，青领也。”颜氏家训书证云：
“按古者斜领，下连于衿，故谓领为衿。”沾项渐襟，谓颈血也。言狙诈之家虽有不战之
名，而有杀人之实也。“衒玉而贾石者，其狙诈乎”者，音义：“衒，音县；贾石，音
古。”按：说文：“●，行且卖也。”重文“衒”。“狙诈与亡孰愈”者，亡如字，谓败亡
也。言狙诈而胜，孰与不狙诈而败亡。“曰亡愈”者，此春秋大宋襄之义也。公羊传僖公篇
云：“宋公及楚人战于泓，宋师败绩，君子大其不鼓不成列，临大事而不忘大礼，以为虽文
王之战亦不过此也。春秋繁露俞序云：“宋襄公不厄人，不由其道而胜，不如由其道而败，
故春秋贵之，将以变习俗而成王化也。”刘氏逢禄谷梁废疾申何云：“春秋贵偏战，恶诈
战，以为彼善于此者，正以其信耳。诈而胜，不如信而败也。”皆可证亡愈狙诈之义。“子
将六师，则谁使”者，音义：“子将，子亮切。”论语云：“子行三军则谁与？”“御得其
道，则天下狙诈咸作使”云云者，广雅释诂：“御，使也。”周礼：“大宰以八柄诏王驭群
臣。”郑注云：“凡言驭者，所以驱之内之于善。”“驭”即“御”之古文。荀子议兵云：
“且仁人之用十里之国，则将有百里之听；用百里之国，则将有千里之听；用千里之国，则
将有四海之听。”杨注云：“言远人自为其耳目。”又云：“汤、武之诛桀、纣也，拱挹指
麾，而强暴之国莫不趋使。”此御得其道，狙诈作使之事也。又云：“秦四世有胜，諰諰然
常恐天下之一合而轧己也。”此御失其道，狙诈作敌之事也。孟子云：“得道者多助，失道
者寡助。寡助之至，亲戚畔之；多助之至，天下顺之。以天下之所顺，攻亲戚之所畔，故君
子有不战，战必胜矣。”即此文之义。“威震诸侯，须于征与狙诈之力也”者，说文：
“●，待也。”经传皆以“须”为之。言威震诸侯而犹待于征讨乎？则狙诈不可废也。“如
其亡”者，谓岂如不用狙诈而败亡。“纵不得不征，不有司马法乎”者，艺文志有军礼司马
法百五十五篇，入礼家。云下及汤、武受命，以师克乱，而济百姓，动之以仁义，行之以礼
让，司马法是其遗事也。按：诗维清云：“维清缉熙，文王之典。”序云：“维清，奏象舞
也。”郑笺云：“天下之所以无败乱之象而清明者，以文王有征伐之法故也。”文王征伐之
法即周时军礼。宋襄公所云“不推人危，不攻人厄，不重伤，不禽二毛，不鼓不成列”，盖
皆文王军礼文，故曰“临大事而不忘大礼”，又曰“虽文王之战不过此”，是其证也。周衰
礼废，乃有狙诈。刑法志云：“春秋之后，灭弱吞小，幷为战国，稍增讲武之礼，以为戏
乐，用相夸视。而秦更名角抵，先王之礼没于淫乐中矣。雄桀之士，因势辅时，作为权诈，
以相倾覆。吴有孙武，齐有孙膑，魏有吴起，秦有商鞅，皆禽敌立胜，垂着篇籍。”明狙诈
之术缘礼废而后起。今云“无狙诈何以征”，是忘其本，故以此正之也。<font color="#CC3300">
    申、韩之术，不仁之至矣，若何牛羊之用人也？</font>〔注〕峻刑戮之术，制民如牛羊，临
之以刀俎，故曰不仁之至也。<font color="#CC3300">若牛羊用人，则狐狸、蝼螾不膢腊也与？</font>〔注〕膢，八
月旦也，今河东俗奉之以为大节，祭祀先人也。腊，●也，见礼记。<font color="#CC3300">或曰：“刀不利，
笔不铦，而独加诸砥，不亦可乎？”</font>〔注〕刀钝砺之砥，笔秃挺削以刀，申、韩行法，欲
以救乱，如加刀砥，亦所以利也。<font color="#CC3300">曰：“人砥，则秦尚矣。”</font>〔注〕严刑裁民，亦犹
刀之割肉，以人为砥，酷之甚也。秦之严刑，难复尚矣。〔疏〕“申、韩之术，不仁之至
矣”者，艺文志，申子六篇，入法家。注云：“名不害，京人，相韩昭侯，终其身诸侯不敢
侵韩。”韩非，见修身疏。“若何牛羊之用人也”者，用义如春秋僖公篇“执鄫子用之”。
刑法志云：“陵夷至于战国，韩任申子，秦用商鞅，连相坐之法，造参夷之诛，增加肉刑。
大辟有凿颠、抽胁、镬烹之刑。”此所谓牛羊用人也。“若牛羊用人，则狐狸、蝼螾不膢腊
也与”者，音义：“蝼螾，上落侯切，下余忍切。”按：说文：“蝼，蝼蛄也。”广雅王疏
云：“膢蛄短翅四足，穴土而居，至夜则鸣，声如丘蚓。”按；今京师人谓之拉拉古，即蝼
蛄之声转。说文：“螾，侧行虫也。”重文“蚓”。荀子劝学：“螾无爪牙之利，筋骨之
强。”杨注云：“螾，丘蚓，虫也。”考工记梓人，郑注云：“螾衍之属。”释文：“螾
衍，今曲■也。”按：今吾府人猶謂螾曰曲■。音义：“膢腊，上音力朱切，又落侯切。”
宋云：“腊，猎也。冬则猎取百兽，故狐狸至是死矣。吕氏春秋曰南吕之月，蛰虫入穴。故
蝼螾至是绝矣。夫以申、韩刑名，如牛羊之用人，则人之生也何可久乎？其趋死犹狐狸、蝼
螾，不过乎膢腊之候矣。”俞云：“此说亦殊不可通。正文言狐狸、蝼螾，不言人如狐狸、
蝼螾，不可通一也。正文言‘不膢腊也与’，若谓不过乎膢腊之候，当云‘不膢腊矣’，如
左传云‘虞不腊矣’，于义方合。咏叹之文，非所施也，不可通二也。且冬日虽猎取百兽，
然狐狸之类不应便绝，而云‘不过此候’，不可通三也。寻杨子之意，直以申、韩之法行，
则人死者多，尸相枕借，狐狸、蝼螾得餍其肉。如人遇膢腊，有酒食醉饱之乐。故曰：‘狐
狸蝼螾，不膢腊也与？’正与上文牛羊用人相应，以人为牛羊，则食之者必狐狸、蝼螾
也。”按；俞说是也。盐铁论散不足云：“古者，庶人非膢腊无酒肉。”故此用以为餍饫之
称也。“刀不利，笔不铦”云云者，刀谓治书之刀。汉书萧曹传赞云：“萧何、曹参皆起秦
刀笔吏。”颜注云：“刀，所以削书也。古者用简牒，故吏皆以刀笔自随也。”贾谊传云：
“俗吏之所务，在于刀笔、筐箧。”按：刀笔一物而二用，笔所以书，刀所以削。酷吏传颜
注云：“古者书于简牍，故笔用刀焉。”后汉书刘盆子传章怀太子注云：“古者记事，书于
简册。谬误者，以刀削而除之，故曰刀笔。”是也。刀不利，笔不铦，皆互文。铦亦利也。
音义：“铦，息廉切。本或作‘钴’，误。”按；广雅释诂云：“铦，利也。”贾谊传晋灼
注云：“世俗谓利为铦彻。”音义：“砥，音纸。”按：说文：“底，柔石也。”重文
“砥。”广雅释器云：“砥，砺也。”此承申、韩不仁之至而设问以难之。古者吏以刀笔决
法，故因以取譬。言刀笔不铦利，当以砥砺莹治之，刑法不严峻，独不可使申、韩增益之
乎？“人砥，则秦尚矣”者，人砥，用人为砥也。言人之能莹治刑法者，无过于秦者也。问
意以刑法譬刀笔，以治法之人譬砥，故答之如此。司马云：“言用法以砺人，如用砥以砺
刀。”如其说，则本文当云“砥人”，不当云“人砥”矣。注“峻刑戮之术”。按：治平本
作“刑战”，此形近而误，今依世德堂本订正。注“膢，八月旦也”。按：说文：“膢，楚
俗以二月祭饮食为膢。”御览引说文作“十二月”，风俗通祀典亦云楚俗常以十二月祭饮食
为膢，此盖方俗之异。后汉书刘玄传，章怀太子注云：“冀州北郡以八月朝作饮食为膢，其
俗语曰：‘膢腊社伏。’”一切经音义引三苍云：“膢，八月祭名也。”并与弘范此注合。
注“腊，●也。见礼记”。按：郊特牲云：“伊耆氏始为蜡。蜡也者，索也。岁十二月，合
聚万物而索飨之也。”蜡、●古今字。广雅释天：“●，祭也。”家语观乡射：“子贡观于
蜡。”王肃注云：“今之腊也。”注“刀钝”至“利也”。按：世德堂本“挺削以刀”作
“铦之以刀”，“欲以救乱”无“欲”字，“如加刀砥”无“加”字，“所以利也”作“所
以利之也”。<font color="#CC3300">
    或曰：“刑名非道邪？何自然也？”曰：“何必刑名？围棋、击剑、反目、眩形，亦皆
自然也。由其大也，作正道；由其小者，作奸道。”</font>〔注〕大者，圣人之言；小者，诸子
之言。〔疏〕“刑名非道邪？何自然也”者，史记老庄申韩传云：“申子之学，本于黄、
老，而主刑名。”又云：“韩非者，韩之诸公子也，喜刑名法术之学，而其归本于黄、
老。”集解引新序云：“申子之书，言人主当执术无刑，因循以督责臣下。其责深刻，故号
曰术。商鞅所为，书号曰法，皆曰刑名。”按：“刑”读为“形”，古字通用。申子之书，
今无可考。韩非多以形名或刑名并言。如主道云：“有言者自为名，有事者自为形，形名参
同，君乃无事焉。”又云：“同合刑名，审验法式，擅为者诛，国乃无贼。”扬权云：“上
以名举之。不知其名，复修其形。形名参同，用其所生。二者诚信，下乃贡情。”明“刑
名”即“形名”也。老子云：“天法道，道法自然。”庄子天道云“：是故古之明大道者，
先明天，而道德次之。道德已明，而仁义次之。仁义已明，而分守次之。分守已明，而形名
次之。”郭注云：“天者，自然也。自然既明，则物得其道也。物得其道，而和理自适也。
理适，而不失其分也。得分，而物物之名各当其形也。”此刑名自然之说。“何自然也”，
世德堂本“也”作“矣”。“围棋、击剑、反目、眩形，亦皆自然也”者，围棋，见吾子
疏。汉书东方朔传云：“十五学击剑。”颜注云：“学剑，遥击而中之，非斩刺也。”音
义：“反目眩形，一本作‘反自眩刑’。眩，音县。”按；当作“反身、眩形”。一本作
“反自”，“自”即“身”之驳文。淮南子主术：“先自为检式仪表。”读书杂志云：“当
作‘先以身为检式仪表’。今本‘身’误为‘自’，‘自’上又脱‘以’字。文子上义篇作
‘先以自为检式’，‘自’亦‘身’之误，惟‘以’字未脱，是‘身’与‘自’形近易误之
证。此文‘身’误为‘自’，传写又改为‘目’，宋、吴本作‘反自眩刑’，温公从之，而
不知‘自’为‘身’误，‘刑’为‘形’假，依文解之，殊不可通。围棋、击剑、反身、眩
形，平列为四事。张平子西京赋云：‘侲僮程材，上下翩翻，突倒投而跟絓，譬陨绝而复
联。’薛注云：‘突然倒投，身如将坠，足跟反絓橦上，若已绝而复联。’即此所谓反身。
‘眩’读为‘幻’，汉书张骞传云：‘大宛诸国发使随汉使来观汉广大，以大鸟卵及牦靬眩
人献于汉。’颜注云：‘眩读与幻同，即今吞刀、吐火、植瓜、种树、屠人、截马之术皆是
也。’后汉书西域传，章怀太子注引魏略云：‘大秦国俗多奇幻，口中出火，自缚自解。’
西京赋云：‘奇幻儵忽，易貌分形，吞刀吐火，云雾杳冥。’此眩形之说。四者皆术之甚
难，而为之既熟，则行所无事，故曰‘亦皆自然也’。”“由其大者，作正道；由其小者，
作奸道”者，司马云：“礼乐可以安固万世，所用者大；刑名可以偷功一时，所用者小。其
自然之道则同，其为奸正则异矣。”<font color="#CC3300">
    或曰：“申、韩之法非法与？”曰：“法者，谓唐、虞、成周之法也。如申、韩！如
申、韩！”</font>〔疏〕再言“如申、韩”者，吴云：“岂如申、韩之法？”司马云：“如申、
韩者，何足为法？”俞云：“两言如申、韩，谓如何其用申、韩也。与学行篇‘如其富！如
其富”，吾子篇‘如其智！如其智’，渊骞篇‘如其寝！如其寝’同义。”按：司封解此用
论语孔注，最为允洽。俞说非子云意，详见学行、吾子各疏。<font color="#CC3300">
    庄周、申、韩不乖寡圣人而渐诸篇，则颜氏之子、闵氏之孙其如台。</font>〔注〕言此数子
之才苟不乖少圣人之术，渐染其心于篇籍之中，以训学徒，则颜、闵不能胜之。〔疏〕“庄
周、申、韩不乖寡圣人而渐诸篇”者，乖、寡双声连语，犹云“睽孤”。汉书五行志颜注
云：“睽孤，乖剌之意也。”凡双声叠韵连语，以声为义，无正字也。音义：“渐诸，子廉
切。”按：汉书董仲舒传：“渐民以仁。”颜注云：“谓浸润之也。”“渐诸篇”，犹云浸
润之于六艺之文。“则颜氏之子、闵氏之孙其如台”者，音义：“如台，音贻。”经传释词
云：“如台，犹柰何也。书汤誓‘夏罪其如台’，史记殷本纪作‘有罪，其柰何’。高宗肜
日‘乃曰：其如台’，殷本纪作‘乃曰：其柰何’。西伯戡黎‘今王其如台’，殷本纪作
‘今王其柰何’。是古谓柰何为如台也。”又引法言此文解之，云：“言三子若不诋訾圣
人，则颜、闵之徒其柰之何也。”段氏玉裁古文尚书撰异云：“谓颜、闵其柰之何，言不能
胜之也。”注“言此数子之才”。按：世德堂本“此”作“以”。<font color="#CC3300">
    或曰：“庄周有取乎？”曰：“少欲。”</font>〔注〕有简贵之益焉。<font color="#CC3300">“邹衍有取乎？”
曰：“自持。</font>〔注〕有凝跱之风焉。<font color="#CC3300">至周罔君臣之义，衍无知于天地之间，虽邻不觌
也。”</font>〔疏〕“庄周有取乎？曰少欲”者，前文云：“老子之言道德，吾有取焉耳。”庄
周之学，原于老氏。庄子天下云：“关尹、老聃乎，古之博大真人哉！芴漠无形，变化无
常。死与？生与？天地并与！神明往与！芒乎何之，忽乎何适，万物毕罗，莫足以归。古之
道术有在于是者，庄周闻其风而悦之。以谬悠之说，荒唐之言，无端崖之辞，时恣纵而不
傥，不以觭见之也。以天下为沈浊，不可与庄语。以卮言为曼衍，以重言为真，以寓言为
广，独与天地精神往来，而不敖倪于万物。”周之自序如此。所谓齐死生，同贫富，等贵贱
者也。故取其少欲。“邹衍有取乎，曰自持”者，邹衍，史记田敬仲世家、孟荀列传作“驺
衍”，周礼司爟郑注、禹贡释文作“鄹衍”。汉书艺文志：邹子四十九篇，又邹子终始五十
六篇，入阴阳家。注云：“名衍，齐人，为燕昭王师，居稷下，号‘谈天衍’。”孟荀传
云：“驺衍睹有国者益淫侈，不能尚德，若大雅整之于身，施及黎庶矣。乃深观阴阳消息，
而作怪迂之变，终始大圣之篇，十余万言。”又云：“然要其归，必止乎仁义、节俭。”故
取其自持。“周罔君臣之义，衍无知于天地之间”者，论语云：不仕无义。长幼之节，不可
废也，君臣之义，如之何其废之？”荀子解蔽云：“庄子蔽于天而不知人。”孟荀传云：
“驺衍以为儒者所谓中国者，于天下乃八十一分居其一分耳。中国名赤县神州，赤县神州内
自有九州，禹之序九州是也，不得为州数。中国外如赤县神州者九，乃所谓九州也。于是有
裨海环之，人民禽兽莫能相通者，如一区中者，乃为一州。如此者九，乃有大瀛海环其外，
天地之际焉。”盐铁论论邹云：“邹衍非圣人而作怪误，惑六国之君，以纳其说。此春秋所
谓匹夫荧惑诸侯者也。孔子曰：‘未能事人，焉能事鬼？’近者不达，焉能知瀛海？”“虽
邻不觌”者，吴云：“虽与亲邻，亦不欲见之矣。”陶氏鸿庆读法言札记云：“天地之间，
谓人道也。君子篇云：‘通天地而不通人曰伎。’即此义矣。周明于生死之理，而昧于君臣
之义；衍能窥天地之奥，而不知人事之变，皆杨子所不取也。邻，近也；觌，见也。言二子
不能见近，即论语‘不学墙面’之义。”按：吴说是也。虽邻不觌，言不惟无取而已，且深
疾之也。注“有简贵之益焉”。按：世德堂本“简贵”作“简质”（一）。（一）“堂”字
原本无，据本书疏例增。
</span></pre>
 </td>
  </tr>
</table>
</center>
</div>
<hr color="#EE9B73" size="1">
<center><A HREF="005.htm" tppabs="http://www.goldnets.com/gd/100/rujia/fayan/005.htm"><span style="background-color: #E1DFF2">上一页</span></a>　　<a href="library/goldbooknew/index.htm" tppabs="http://www.goldnets.com/"><span style="background-color: #E1DFF2">回首页</span></a>　　<A HREF="007.htm" tppabs="http://www.goldnets.com/gd/100/rujia/fayan/007.htm"><span style="background-color: #E1DFF2">下一页</span></a></center>
</body>
</html>
