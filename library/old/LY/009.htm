<html>
<head>
<title>黄金书屋---论语集注</title>
   <META HTTP-EQUIV="Content-Type" CONTENT="text/html; charset=utf-8">
<style>
#page {position:absolute; z-index:0; left:0px; top:0px}
.swy1 {font: 12pt/18pt "宋体"} 
.swy2 {font: 9pt/12pt "宋体"} 
</style>
</head>
<BODY TEXT="#000000" BGCOLOR="#E4EBF1" LINK="#0000EE" VLINK="#551A8B" ALINK="#FF0000">
<span class="swy2">
<A HREF="index.html">论语集注目录</A>
</span><CENTER><B><FONT FACE="楷体_GB2312"><FONT COLOR="#FF6666"><FONT SIZE=5>卷九　阳货第十七<br></FONT></FONT></font></B></CENTER>
<center><HR WIDTH="85%"></CENTER>
<div align="center">
<table border="0" width="90%">
  <tr>
    <td class="swy1"><br>
&nbsp;&nbsp;&nbsp; <FONT style="FONT-SIZE: 9pt"><font color="#551A8B">凡二十六章。</font></font><br>
&nbsp;&nbsp;&nbsp; 阳货欲见孔子，孔子不见，归孔子豚。孔子时其亡也，而往拜之，遇诸涂。<FONT style="FONT-SIZE: 9pt"><font color="#551A8B">归，如字，一作馈。阳货，季氏家臣，名虎。尝囚季桓子而专国政。欲令孔子来见己，而孔子不往。货以礼，大夫有赐于士，不得受于其家，则往拜其门。故瞰孔子之亡而归之豚，欲令孔子来拜而见之也。</font></font>谓孔子曰：“来！予与尔言。”曰：“怀其宝而迷其邦，可谓仁乎？”曰：“不可。”“好从事而亟失时，可谓知乎？”曰：“不可。”“日月逝矣，岁不我与。”孔子曰：“诺。吾将仕矣。”<FONT style="FONT-SIZE: 9pt"><font color="#551A8B">好、亟、知，并去声。怀宝迷邦，谓怀藏道德，不救国之迷乱。亟，数也。失时，谓不及事几之会。将者，且然而未必之辞。货语皆讥孔子而讽使速仕。孔子固未尝如此，而亦非不欲仕也，但不仕于货耳。故直据理答之，不复与辩，若不谕其意者。阳货之欲见孔子，虽其善意，然不过欲使助己为乱耳。故孔子不见者，义也。其往拜者，礼也。必时其亡而往者，欲其称也。遇诸涂而不避者，不终绝也。随问而对者，理之直也。对而不辩者，言之孙而亦无所诎也。杨氏曰：“扬雄谓孔子于阳货也，敬所不敬，为诎身以信道。非知孔子者。盖道外无身，身外无道。身诎矣而可以信道，吾未之信也。”</font></font><br>
&nbsp;&nbsp;&nbsp; 子曰：“性相近也，习相远也。”<FONT style="FONT-SIZE: 9pt"><font color="#551A8B">此所谓性，兼气质而言者也。气质之性，固有美恶之不同矣。然以其初而言，则皆不甚相远也。但习于善则善，习于恶则恶，于是始相远耳。程子曰：“此言气质之性。非言性之本也。若言其本，则性即是理，理无不善，孟子之言性善是也。何相近之有哉？”</font></font><br>
&nbsp;&nbsp;&nbsp; 子曰：“唯上知与下愚不移。”<FONT style="FONT-SIZE: 9pt"><font color="#551A8B">知，去声。此承上章而言。人之气质相近之中，又有美恶一定，而非习之所能移者。程子曰“人性本善，有不可移者何也？语其性则皆善也，语其才则有下愚之不移。所谓下愚有二焉：自暴自弃也。人苟以善自治，则无不可移，虽昏愚之至，皆可渐磨而进也。惟自暴者拒之以不信，自弃者绝之以不为，虽圣人与居，不能化而入也，仲尼之所谓下愚也。然其质非必昏且愚也，往往强戾而才力有过人者，商辛是也。圣人以其自绝于善，谓之下愚，然考其归则诚愚也。”或曰：“此与上章当合为一，子曰二字，盖衍文耳。”</font></font><br>
&nbsp;&nbsp;&nbsp; 子之武城，闻弦歌之声。<FONT style="FONT-SIZE: 9pt"><font color="#551A8B">弦，琴瑟也。时子游为武城宰，以礼乐为教，故邑人皆弦歌也。</font></font>夫子莞尔而笑，曰：“割鸡焉用牛刀？”<FONT style="FONT-SIZE: 9pt"><font color="#551A8B">莞，华版反。焉，于虔反。莞尔，小笑貌，盖喜之也。因言其治小邑，何必用此大道也。</font></font>子游对曰：“昔者偃也闻诸夫子曰：‘君子学道则爱人，小人学道则易使也。’”<FONT style="FONT-SIZE: 9pt"><font color="#551A8B">易，去声。君子小人，以位言之。子游所称，盖夫子之常言。言君子小人，皆不可以不学。故武城虽小，亦必教以礼乐。</font></font>子曰：“二三子！偃之言是也。前言戏之耳。”<FONT style="FONT-SIZE: 9pt"><font color="#551A8B">嘉子游之笃信，又以解门人之惑也。治有大小，而其治之必用礼乐，则其为道一也。但众人多不能用，而子游独行之。故夫子骤闻而深喜之，因反其言以戏之。而子游以正对，故复是其言，而自实其戏也。</font></font><br>
&nbsp;&nbsp;&nbsp; 公山弗扰以费畔，召，子欲往。<FONT style="FONT-SIZE: 9pt"><font color="#551A8B">弗扰，季氏宰。与阳货共执桓子，据邑以叛。</font></font><br>
&nbsp;&nbsp;&nbsp; 子路不说，曰：“末之也已，何必公山氏之之也。”<FONT style="FONT-SIZE: 9pt"><font color="#551A8B">说，音悦。末，无也。言道既不行，无所往矣，何必公山氏之往乎？</font></font>子曰：“夫召我者而岂徒哉？如有用我者，吾其为东周乎？”<FONT style="FONT-SIZE: 9pt"><font color="#551A8B">夫，音扶。岂徒哉，言必用我也。为东周，言兴周道于东方。程子曰：“圣人以天下无不可有为之人，亦无不可改过之人，故欲往。然而终不往者，知其必不能改故也。”</font></font><br>
&nbsp;&nbsp;&nbsp; 子张问仁于孔子。孔子曰：“能行五者于天下，为仁矣。”请问之。曰：“恭、宽、信、敏、惠。恭则不侮，宽则得众，信则人任焉，敏则有功，惠则足以使人。”<FONT style="FONT-SIZE: 9pt"><font color="#551A8B">行是五者，则心存而理得矣。于天下，言无适而不然，犹所谓虽之夷狄不可弃者。五者之目，盖因子张所不足而言耳。任，倚仗也，又言其效如此。张敬夫曰：“能行此五者于天下，则其心公平而周遍可知矣，然恭其本与？”李氏曰：“此章与六言、六蔽、五美、四恶之类，皆与前后文体大不相似。”</font></font><br>
&nbsp;&nbsp;&nbsp; 佛肸召，子欲往。<FONT style="FONT-SIZE: 9pt"><font color="#551A8B">佛，音弼。肸，许密反。佛肸，晋大夫赵氏之中牟宰也。</font></font>子路曰：“昔者由也闻诸夫子曰：‘亲于其身为不善者，君子不入也。’佛肸以中牟畔，子之往也，如之何！”<FONT style="FONT-SIZE: 9pt"><font color="#551A8B">子路恐佛肸之浼夫子，故问此以止夫子之行。亲，犹自也。不入，不入其党也。</font></font>子曰：“然。有是言也。不曰坚乎，磨而不磷；不曰白乎，涅而不缁。<FONT style="FONT-SIZE: 9pt"><font color="#551A8B">磷，力刃反。涅，乃结反。磷，薄也。涅，染皁物。言人之不善，不能浼己。杨氏曰：“磨不磷，涅不缁，而后无可无不可。坚白不足，而欲自试于磨涅，其不磷缁也者，几希。”</font></font>吾岂匏瓜也哉？焉能系而不食？”<FONT style="FONT-SIZE: 9pt"><font color="#551A8B">焉，于虔反。匏，瓠也。匏瓜系于一处而不能饮食，人则不如是也。张敬夫曰：“子路昔者之所闻，君子守身之常法。夫子今日之所言，圣人体道之大权也。然夫子于公山佛肸之召皆欲往者，以天下无不可变之人，无不可为之事也。其卒不往者，知其人之终不可变而事之终不可为耳。一则生物之仁，一则知人之智也。”</font></font><br>
&nbsp;&nbsp;&nbsp; 子曰：“由也，女闻六言六蔽矣乎？”对曰：“未也。”<FONT style="FONT-SIZE: 9pt"><font color="#551A8B">女，音汝，下同。蔽，遮掩也。</font></font>“居！吾语女。<FONT style="FONT-SIZE: 9pt"><font color="#551A8B">语，去声。○礼：君子问更端，则起而对。故孔子谕子路，使还坐而告之。</font></font>好仁不好学，其蔽也愚；好知不好学，其蔽也荡；好信不好学，其蔽也贼；好直不好学，其蔽也绞；好勇不好学，其蔽也乱；好刚不好学，其蔽也狂。”<FONT style="FONT-SIZE: 9pt"><font color="#551A8B">好、知，并去声。六言皆美德，然徒好之而不学以明其理，则各有所蔽。愚，若可陷可罔之类。荡，谓穷高极广而无所止。贼，谓伤害于物。勇者，刚之发。刚者，勇之体。狂，躁率也。范氏曰：“子路勇于为善，其失之者，未能好学以明之也，故告之以此。曰勇、曰刚、曰信、曰直，又皆所以救其偏也。”</font></font><br>
&nbsp;&nbsp;&nbsp; 子曰：“小子！何莫学夫诗？<FONT style="FONT-SIZE: 9pt"><font color="#551A8B">夫，音扶。小子，弟子也。</font></font>诗，可以兴，<FONT style="FONT-SIZE: 9pt"><font color="#551A8B">感发志意。</font></font>可以观，<FONT style="FONT-SIZE: 9pt"><font color="#551A8B">考见得失。</font></font>可以群，<FONT style="FONT-SIZE: 9pt"><font color="#551A8B">和而不流。</font></font>可以怨。<FONT style="FONT-SIZE: 9pt"><font color="#551A8B">怨而不怒。</font></font>迩之事父，远之事君。<FONT style="FONT-SIZE: 9pt"><font color="#551A8B">人伦之道，诗无不备，二者举重而言。</font></font>多识于鸟兽草木之名。”<FONT style="FONT-SIZE: 9pt"><font color="#551A8B">其绪余又足以资多识。学诗之法，此章尽之。读是经者，所宜尽心也。</font></font><br>
&nbsp;&nbsp;&nbsp; 子谓伯鱼曰：“女为周南召南矣乎？人而不为周南召南，其犹正墙面而立也与？”<FONT style="FONT-SIZE: 9pt"><font color="#551A8B">女，音汝。与，平声。为，犹学也。周南召南，诗首篇名。所言皆修身齐家之事。正墙面而立，言即其至近之地，而一物无所见，一步不可行。</font></font><br>
&nbsp;&nbsp;&nbsp; 子曰：“礼云礼云，玉帛云乎哉？乐云乐云，钟鼓云乎哉？”<FONT style="FONT-SIZE: 9pt"><font color="#551A8B">敬而将之以玉帛，则为礼；和而发之以钟鼓，则为乐。遗其本而专事其末，则岂礼乐之谓哉？程子曰：“礼只是一个序，乐只是一个和。只此两字，含蓄多少义理。天下无一物无礼乐①。且如置此两椅，一不正，便是无序。无序便乖，乖便不和。又如盗贼至为不道，然亦有礼乐。盖必有总属，必相听顺，乃能为盗。不然，则叛乱无统，不能一日相聚而为盗也。礼乐无处无之，学者须要识得。”</font></font><br>
&nbsp;&nbsp;&nbsp; <FONT style="FONT-SIZE: 9pt"><font color="#551A8B">①“乐”原作“义”，据清仿宋大字本改。</font></font><br>
&nbsp;&nbsp;&nbsp; 子曰：“色厉而内荏，譬诸小人，其犹穿窬之盗也与？”<FONT style="FONT-SIZE: 9pt"><font color="#551A8B">荏，而审反。与，平声。厉，威严也。荏，柔弱也。小人，细民也。穿，穿壁。窬，踰墙。言其无实盗名，而常畏人知也。</font></font><br>
&nbsp;&nbsp;&nbsp; 子曰：“乡原，德之贼也。”<FONT style="FONT-SIZE: 9pt"><font color="#551A8B">乡者，鄙俗之意。原，与愿同。荀子原悫，注读作愿是也。乡原，乡人之愿者也。盖其同流合污以媚于世，故在乡人之中，独以愿称。夫子以其似德非德，而反乱乎德，故以为德之贼而深恶之。详见孟子末篇。</font></font><br>
&nbsp;&nbsp;&nbsp; 子曰：“道听而涂说，德之弃也。”<FONT style="FONT-SIZE: 9pt"><font color="#551A8B">虽闻善言，不为己有，是自弃其德也。王氏曰：“君子多识前言往行以畜其德，道听涂说，则弃之矣。”</font></font><br>
&nbsp;&nbsp;&nbsp; 子曰：“鄙夫可与事君也与哉？<FONT style="FONT-SIZE: 9pt"><font color="#551A8B">与，平声。鄙夫，庸恶陋劣之称。</font></font>其未得之也，患得之；既得之，患失之。<FONT style="FONT-SIZE: 9pt"><font color="#551A8B">何氏曰：“患得之，谓患不能得之。”</font></font>苟患失之，无所不至矣。”<FONT style="FONT-SIZE: 9pt"><font color="#551A8B">小则吮痈舐痔，大则弒父与君，皆生于患失而已。胡氏曰：“许昌靳裁之有言曰：‘士之品大概有三：志于道德者，功名不足以累其心；志于功名者，富贵不足以累其心；志于富贵而已者，则亦无所不至矣。’志于富贵，即孔子所谓鄙夫也。”</font></font><br>
&nbsp;&nbsp;&nbsp; 子曰：“古者民有三疾，今也或是之亡也。<FONT style="FONT-SIZE: 9pt"><font color="#551A8B">气失其平则为疾，故气?之偏者亦谓之疾。昔所谓疾，今亦无之，伤俗之益衰也。</font></font>古之狂也肆，今之狂也荡；古之矜也廉，今之矜也忿戾；古之愚也直，今之愚也诈而已矣。”<FONT style="FONT-SIZE: 9pt"><font color="#551A8B">狂者，志愿太高。肆，谓不拘小节。荡则踰大闲矣。矜者，持守太严。廉，谓棱角厉。忿戾则至于争矣。愚者，暗昧不明。直，谓径行自遂。诈则挟私妄作矣。范氏曰：“末世滋伪。岂惟贤者不如古哉？民性之蔽，亦与古人异矣。”</font></font><br>
&nbsp;&nbsp;&nbsp; 子曰：“巧言令色，鲜矣仁。”<FONT style="FONT-SIZE: 9pt"><font color="#551A8B">重出。</font></font><br>
&nbsp;&nbsp;&nbsp; 子曰：“恶紫之夺朱也，恶郑声之乱雅乐也，恶利口之覆邦家者。”<FONT style="FONT-SIZE: 9pt"><font color="#551A8B">恶，去声。覆，芳服反。朱，正色。紫，闲色。雅，正也。利口，捷给。覆，倾败也。范氏曰：“天下之理，正而胜者常少，不正而胜者常多，圣人所以恶之也。利口之人，以是为非，以非为是，以贤为不肖，以不肖为贤。人君苟悦而信之，则国家之覆也不难矣。”</font></font><br>
&nbsp;&nbsp;&nbsp; 子曰：“予欲无言。”<FONT style="FONT-SIZE: 9pt"><font color="#551A8B">学者多以言语观圣人，而不察其天理流行之实，有不待言而著者。是以徒得其言，而不得其所以言，故夫子发此以警之。</font></font>子贡曰：“子如不言，则小子何述焉？”<FONT style="FONT-SIZE: 9pt"><font color="#551A8B">子贡正以言语观圣人者，故疑而问之。</font></font>子曰：“天何言哉？四时行焉，百物生焉，天何言哉？”<FONT style="FONT-SIZE: 9pt"><font color="#551A8B">四时行，百物生，莫非天理发见流行之实，不待言而可见。圣人一动一静，莫非妙道精义之发，亦天而已，岂待言而显哉？此亦开示子贡之切，惜乎其终不喻也。程子曰：“孔子之道，譬如日星之明，犹患门人未能尽晓，故曰‘予欲无言’。若颜子则便默识，其它则未免疑问，故曰‘小子何述’。”又曰：“‘天何言哉，四时行焉，百物生焉’，则可谓至明白矣。”愚按：此与前篇无隐之意相发，学者详之。</font></font><br>
&nbsp;&nbsp;&nbsp; 孺悲欲见孔子，孔子辞以疾。将命者出户，取瑟而歌。使之闻之。<FONT style="FONT-SIZE: 9pt"><font color="#551A8B">孺悲，鲁人，尝学士丧礼于孔子。当是时必有以得罪者。故辞以疾，而又使知其非疾，以警教之也。程子曰：“此孟子所谓不屑之教诲，所以深教之也。”</font></font><br>
&nbsp;&nbsp;&nbsp; 宰我问：“三年之丧，期已久矣。<FONT style="FONT-SIZE: 9pt"><font color="#551A8B">期，音基，下同。期，周年也。</font></font>君子三年不为礼，礼必坏；三年不为乐，乐必崩。<FONT style="FONT-SIZE: 9pt"><font color="#551A8B">恐居丧不习而崩坏也。</font></font>旧谷既没，新谷既升，钻燧改火，期可已矣。”<FONT style="FONT-SIZE: 9pt"><font color="#551A8B">钻，祖官反。没，尽也。升，登也。燧，取火之木也。改火，春取榆柳之火，夏取枣杏之火，夏季取桑柘之火，秋取柞楢之火，冬取槐檀之火，亦一年而周也。已，止也。言期年则天运一周，时物皆变，丧至此可止也。尹氏曰：“短丧之说，下愚且耻言之。宰我亲学圣人之门，而以是为问者，有所疑于心而不敢强焉尔。”</font></font>子曰：“食夫稻，衣夫锦，于女安乎？”曰：“安。”<FONT style="FONT-SIZE: 9pt"><font color="#551A8B">夫，音扶，下同。衣，去声。女，音汝，下同。礼。父母之丧：既殡，食粥、麤衰。既葬，疏食、水饮，受以成布。期而小祥，始食菜果，练冠縓缘、要绖不除，无食稻衣锦之理。夫子欲宰我反求诸心，自得其所以不忍者。故问之以此，而宰我不察也。</font></font>“女安则为之！夫君子之居丧，食旨不甘，闻乐不乐，居处不安，故不为也。今女安，则为之！”<FONT style="FONT-SIZE: 9pt"><font color="#551A8B">乐，上如字，下音洛。此夫子之言也。旨，亦甘也。初言女安则为之，绝之之辞。又发其不忍之端，以警其不察。而再言女安则为之以深责之。</font></font>宰我出。子曰：“予之不仁也！子生三年，然后免于父母之怀。夫三年之丧，天下之通丧也。予也有三年之爱于其父母乎？”<FONT style="FONT-SIZE: 9pt"><font color="#551A8B">宰我既出，夫子惧其真以为可安而遂行之，故深探其本而斥之。言由其不仁，故爱亲之薄如此也。怀，抱也。又言君子所以不忍于亲，而丧必三年之故。使之闻之，或能反求而终得其本心也。范氏曰：“丧虽止于三年，然贤者之情则无穷也。特以圣人为之中制而不敢过，故必俯而就之。非以三年之丧，为足以报其亲也。所谓三年然后免于父母之怀，特以责宰我之无恩，欲其有以跂而及之尔。”</font></font><br>
&nbsp;&nbsp;&nbsp; 子曰：“饱食终日，无所用心，难矣哉！不有博弈者乎，为之犹贤乎已。”<FONT style="FONT-SIZE: 9pt"><font color="#551A8B">博，局戏也。弈，围棋也。已，止也。李氏曰：“圣人非教人博弈也，所以甚言无所用心之不可尔。”</font></font><br>
&nbsp;&nbsp;&nbsp; 子路曰：“君子尚勇乎？”子曰：“君子义以为上。君子有勇而无义为乱，小人有勇而无义为盗。”<FONT style="FONT-SIZE: 9pt"><font color="#551A8B">尚，上之也。君子为乱，小人为盗，皆以位而言者也。尹氏曰：“义以为尚，则其勇也大矣。子路好勇，故夫子以此救其失也。”胡氏曰：“疑此子路初见孔子时问答也。”</font></font><br>
&nbsp;&nbsp;&nbsp; 子贡曰：“君子亦有恶乎？”子曰：“有恶：恶称人之恶者，恶居下流而讪上者，恶勇而无礼者，恶果敢而窒者。”<FONT style="FONT-SIZE: 9pt"><font color="#551A8B">恶，去声，下同。惟恶者之恶如字。讪，所谏反。讪，谤毁也。窒，不通也。称人恶，则无仁厚之意。下讪上，则无忠敬之心。勇无礼，则为乱。果而窒，则妄作。故夫子恶之。</font></font>曰：“赐也亦有恶乎？”“恶徼以为知者，恶不孙以为勇者，恶讦以为直者。”<FONT style="FONT-SIZE: 9pt"><font color="#551A8B">徼，古尧反。知、孙，并去声。讦，居谒反。恶徼以下，子贡之言也。徼，伺察也。讦，谓攻发人之阴私。杨氏曰：“仁者无不爱，则君子疑若无恶矣。子贡之有是心也，故问焉以质其是非。”侯氏曰：“圣贤之所恶如此，所谓唯仁者能恶人也。”</font></font><br>
&nbsp;&nbsp;&nbsp; 子曰：“唯女子与小人为难养也，近之则不孙，远之则怨。”<FONT style="FONT-SIZE: 9pt"><font color="#551A8B">近、孙、远，并去声。此小人，亦谓仆隶下人也。君子之于臣妾，庄以?之，慈以畜之，则无二者之患矣。</font></font><br>
&nbsp;&nbsp;&nbsp; 子曰：“年四十而见恶焉，其终也已。”<FONT style="FONT-SIZE: 9pt"><font color="#551A8B">恶，去声。四十，成德之时。见恶于人，则止于此而已，勉人及时迁善改过也。苏氏曰“此亦有为而言，不知其为谁也。”</font></font><br>
&nbsp;&nbsp;&nbsp; 微子第十八<FONT style="FONT-SIZE: 9pt"><font color="#551A8B">此篇多记圣贤之出处，凡十一章。</font></font><br>
&nbsp;&nbsp;&nbsp; 微子去之，箕子为之奴，比干谏而死。<FONT style="FONT-SIZE: 9pt"><font color="#551A8B">微、箕，二国名。子，爵也。微子，纣庶兄。箕子、比干，纣诸父。微子见纣无道，去之以存宗祀。箕子、比干皆谏，纣杀比干，囚箕子以为奴，箕子因佯狂而受辱。</font></font>孔子曰：“殷有三仁焉。”<FONT style="FONT-SIZE: 9pt"><font color="#551A8B">三人之行不同，而同出于至诚恻怛之意，故不咈乎爱之理，而有以全其心之德也。杨氏曰：“此三人者，各得其本心，故同谓之仁。”</font></font><br>
&nbsp;&nbsp;&nbsp; 柳下惠为士师，三黜。人曰：“子未可以去乎？”曰：“直道而事人，焉往而不三黜？枉道而事人，何必去父母之邦。”<FONT style="FONT-SIZE: 9pt"><font color="#551A8B">三，去声。焉，于虔反。士师，狱官。黜，退也。柳下惠三黜不去，而其辞气雍容如此，可谓和矣。然其不能枉道之意，则有确乎其不可拔者。是则所谓必以其道，而不自失焉者也。○胡氏曰：“此必有孔子断之之言而亡之矣。”</font></font><br>
&nbsp;&nbsp;&nbsp; 齐景公待孔子，曰：“若季氏则吾不能，以季、孟之闲待之。”曰：“吾老矣，不能用也。”孔子行。<FONT style="FONT-SIZE: 9pt"><font color="#551A8B">鲁三卿，季氏最贵，孟氏为下卿。孔子去之，事见世家。然此言必非面语孔子，盖自以告其臣，而孔子闻之尔。程子曰：“季氏强臣，君待之之礼极隆，然非所以待孔子也。以季、孟之闲待之，则礼亦至矣。然复曰‘吾老矣不能用也’，故孔子去之。盖不系待之轻重，特以不用而去尔。”</font></font><br>
&nbsp;&nbsp;&nbsp; 齐人归女乐，季桓子受之。三日不朝，孔子行。<FONT style="FONT-SIZE: 9pt"><font color="#551A8B">归，如字，或作馈。朝，音潮。季桓子，鲁大夫，名斯。按史记，“定公十四年，孔子为鲁司寇，摄行相事。齐人惧，归女乐以沮之”。尹氏曰：“受女乐而怠于政事如此，其简贤弃礼，不足与有为可知矣。夫子所以行也，所谓见几而作，不俟终日者与？”范氏曰：“此篇记仁贤之出处，而折中以圣人之行，所以明中庸之道也。”</font></font><br>
&nbsp;&nbsp;&nbsp; 楚狂接舆歌而过孔子曰：“凤兮！凤兮！何德之衰？往者不可谏，来者犹可追。已而，已而！今之从政者殆而！”<FONT style="FONT-SIZE: 9pt"><font color="#551A8B">接舆，楚人，佯狂辟世。夫子时将适楚，故接舆歌而过其车前也。凤有道则见，无道则隐，接舆以比孔子，而讥其不能隐为德衰也。来者可追，言及今尚可隐去。已，止也。而，语助辞。殆，危也。接舆盖知尊孔子而趋不同者也。</font></font>孔子下，欲与之言。趋而辟之，不得与之言。<FONT style="FONT-SIZE: 9pt"><font color="#551A8B">辟，去声。孔子下车，盖欲告之以出处之意。接舆自以为是，故不欲闻而避之也。</font></font><br>
&nbsp;&nbsp;&nbsp; 长沮、桀溺耦而耕，孔子过之，使子路问津焉。<FONT style="FONT-SIZE: 9pt"><font color="#551A8B">沮，七余反。溺，乃历反。二人，隐者。耦，并耕也。时孔子自楚反乎蔡。津，济渡处。</font></font>长沮曰：“夫执舆者为谁？”子路曰：“为孔丘。”曰：“是鲁孔丘与？”曰：“是也。”曰：“是知津矣。”<FONT style="FONT-SIZE: 9pt"><font color="#551A8B">夫，音扶。与，平声。执舆，执辔在车也。盖本子路御而执辔，今下问津，故夫子代之也。知津，言数周流，自知津处。</font></font>问于桀溺，桀溺曰：“子为谁？”曰：“为仲由。”曰：“是鲁孔丘之徒与？”对曰：“然。”曰：“滔滔者天下皆是也，而谁以易之？且而与其从辟人之士也，岂若从辟世之士哉？”耰而不辍。<FONT style="FONT-SIZE: 9pt"><font color="#551A8B">徒与之与，平声。滔，吐刀反。辟，去声。耰，音忧。滔滔，流而不反之意。以，犹与也。言天下皆乱，将谁与变易之？而，汝也。辟人，谓孔子。辟世，桀溺自谓。耰，覆种也。亦不告以津处。</font></font>子路行以告。夫子怃然曰：“鸟兽不可与同群，吾非斯人之徒与而谁与？天下有道，丘不与易也。”<FONT style="FONT-SIZE: 9pt"><font color="#551A8B">怃，音武。与，如字。怃然，犹怅然，惜其不喻己意也。言所当与同群者，斯人而已，岂可绝人逃世以为洁哉？天下若已平治，则我无用变易之。正为天下无道，故欲以道易之耳。程子曰：“圣人不敢有忘天下之心，故其言如此也。”张子曰：“圣人之仁，不以无道必天下而弃之也。”</font></font><br>
&nbsp;&nbsp;&nbsp; 子路从而后，遇丈人，以杖荷莜。子路问曰：“子见夫子乎？”丈人曰：“四体不勤，五谷不分。孰为夫子？”植其杖而芸。<FONT style="FONT-SIZE: 9pt"><font color="#551A8B">莜，徒吊反。植，音值。丈人，亦隐者。莜，竹器。分，辨也。五谷不分，犹言不辨菽麦尔，责其不事农业而从师远游也。植，立之也。芸，去草也。</font></font>子路拱而立。<FONT style="FONT-SIZE: 9pt"><font color="#551A8B">知其隐者，敬之也。</font></font>止子路宿，杀鸡为黍而食之，见其二子焉。<FONT style="FONT-SIZE: 9pt"><font color="#551A8B">食，音嗣。见，贤遍反。</font></font>明日，子路行以告。子曰：“隐者也。”使子路反见之。至则行矣。<FONT style="FONT-SIZE: 9pt"><font color="#551A8B">孔子使子路反见之，盖欲告之以君臣之义。而丈人意子路必将复来，故先去之以灭其迹，亦接舆之意也。</font></font>子路曰：“不仕无义。长幼之节，不可废也；君臣之义，如之何其废之？欲洁其身，而乱大伦。君子之仕也，行其义也。道之不行，已知之矣。”<FONT style="FONT-SIZE: 9pt"><font color="#551A8B">长，上声。子路述夫子之意如此。盖丈人之接子路甚倨，而子路益恭，丈人因见其二子焉。则于长幼之节，固知其不可废矣，故因其所明以晓之。伦，序也。人之大伦有五：父子有亲，君臣有义，夫妇有别，长幼有序，朋友有信是也。仕所以行君臣之义，故虽知道之不行而不可废。然谓之义，则事之可否，身之去就，亦自有不可苟者。是以虽不洁身以乱伦，亦非忘义以殉禄也。福州有国初时写本，路下有“反子”二字，以此为子路反而夫子言之也。未知是否？○范氏曰：“隐者为高，故往而不反。仕者为通，故溺而不止。不与鸟兽同群，则决性命之情以饕富贵。此二者皆惑也，是以依乎中庸者为难。惟圣人不废君臣之义，而必以其正，所以或出或处而终不离于道也。”</font></font><br>
&nbsp;&nbsp;&nbsp; 逸民：伯夷、叔齐、虞仲、夷逸、朱张、柳下惠、少连。<FONT style="FONT-SIZE: 9pt"><font color="#551A8B">少，去声，下同。逸，遗逸。民者，无位之称。虞仲，即仲雍，与大伯同窜荆蛮者。夷逸、朱张，不见经传。少连，东夷人。</font></font>子曰：“不降其志，不辱其身，伯夷、叔齐与！”<FONT style="FONT-SIZE: 9pt"><font color="#551A8B">与，平声。</font></font><br>
&nbsp;&nbsp;&nbsp; 谓：“柳下惠、少连，降志辱身矣。言中伦，行中虑，其斯而已矣。”<FONT style="FONT-SIZE: 9pt"><font color="#551A8B">中，去声，下同。柳下惠事见上。伦，义理之次第也。虑，思虑也。中虑，言有意义合人心。少连事不可考。然记称其“善居丧，三日不怠，三月不解。期悲哀，三年忧”。则行之中虑，亦可见矣。</font></font>谓：“虞仲、夷逸，隐居放言。身中清，废中权。<FONT style="FONT-SIZE: 9pt"><font color="#551A8B">仲雍居吴，断发文身，裸以为饰。隐居独善，合乎道之清。放言自废，合乎道之权。</font></font>我则异于是，无可无不可。”<FONT style="FONT-SIZE: 9pt"><font color="#551A8B">孟子曰：“孔子可以仕则仕，可以止则止，可以久则久，可以速则速。”所谓无可无不可也。谢氏曰“七人隐遯不污则同，其立心造行则异。伯夷、叔齐，天子不得臣，诸侯不得友，盖已遯世离群矣，下圣人一等，此其最高与！柳下惠、少连，虽降志而不枉己，虽辱身而不求合，其心有不屑也。故言能中伦，行能中虑。虞仲、夷逸隐居放言，则言不合先王之法者多矣。然清而不污也，权而适宜也，与方外之士害义伤教而乱大伦者殊科。是以均谓之逸民。”尹氏曰：“七人各守其一节，而孔子则无可无不可，此所以常适其可，而异于逸民之徒也。”扬雄曰：“观乎圣人则见贤人。是以孟子语夷，惠，亦必以孔子断之。”</font></font><br>
&nbsp;&nbsp;&nbsp; 大师挚适齐，<FONT style="FONT-SIZE: 9pt"><font color="#551A8B">大，音泰。大师，鲁乐官之长。挚，其名也。</font></font>亚饭干适楚，三饭缭适蔡，四饭缺适秦。<FONT style="FONT-SIZE: 9pt"><font color="#551A8B">饭，扶晚反。缭，音了。亚饭以下，以乐侑食之官。干、缭、缺，皆名也。</font></font>鼓方叔入于河，<FONT style="FONT-SIZE: 9pt"><font color="#551A8B">鼓，击鼓者。方叔，名。河，河内。</font></font>播?武入于汉，<FONT style="FONT-SIZE: 9pt"><font color="#551A8B">?，徒刀反。播，摇也。?，小鼓。两旁有耳，持其柄而摇之，则旁耳还自击。武，名也。汉，汉中。</font></font>少师阳、击磬襄入于海。<FONT style="FONT-SIZE: 9pt"><font color="#551A8B">少，去声。少师，乐官之佐。阳、襄，二人名。襄即孔子所从学琴者。海，海岛也。此记贤人之隐遯以附前章，然未必夫子之言也。末章放此。张子曰：“周衰乐废，夫子自卫反鲁，一尝治之。其后伶人贱工识乐之正。及鲁益衰，三桓僭妄，自大师以下，皆知散之四方，逾河蹈海以去乱。圣人俄顷之助，功化如此。如有用我，期月而可。岂虚语哉？”</font></font><br>
&nbsp;&nbsp;&nbsp; 周公谓鲁公曰：“君子不施其亲，不使大臣怨乎不以。故旧无大故，则不弃也。无求备于一人。”<FONT style="FONT-SIZE: 9pt"><font color="#551A8B">施，陆氏本作弛，诗纸反。福本同。鲁公，周公子伯禽也。弛，遗弃也。以，用也。大臣非其人则去之，在其位则不可不用。大故，谓恶逆。李氏曰：“四者皆君子之事，忠厚之至也。”胡氏曰：“此伯禽受封之国，周公训戒之辞。鲁人传诵，久而不忘也。其或夫子尝与门弟子言之欤？</font></font><br>
&nbsp;&nbsp;&nbsp; 周有八士：伯达、伯适、仲突、仲忽、叔夜、叔夏、季随、季騧。<FONT style="FONT-SIZE: 9pt"><font color="#551A8B">騧，乌瓜反。或曰“成王时人”，或曰“宣王时人”。盖一母四乳而生八子也，然不可考矣。张子曰：“记善人之多也。”愚按：此篇孔子于三仁、逸民、师挚、八士，既皆称赞而品列之；于接舆、沮、溺、丈人，又每有惓惓接引之意。皆衰世之志也，其所感者深矣。在陈之叹，盖亦如此。三仁则无间然矣，其余数君子者，亦皆一世之高士。若使得闻圣人之道，以裁其所过而勉其所不及，则其所立，岂止于此而已哉？</font></font><br>
    ------------------<br>
　　YOUTH 整理
 </td>
  </tr>
</table>
</center>
</div>
<center><A HREF="008.htm"><IMG SRC="up.gif"alt="前" nosave border=0></A><a href="index.html"><IMG SRC="home.gif" alt="回黄金书屋" nosave border=0></A><A HREF="010.htm"><IMG SRC="next1.gif" alt="后" nosave border=0></A></center>
</body>
</html>
