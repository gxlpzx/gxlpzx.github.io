<html>
<head>
<title>黄金书屋---论语集注</title>
   <META HTTP-EQUIV="Content-Type" CONTENT="text/html; charset=utf-8">
<style>
#page {position:absolute; z-index:0; left:0px; top:0px}
.swy1 {font: 12pt/18pt "宋体"} 
.swy2 {font: 9pt/12pt "宋体"} 
</style>
</head>
<BODY TEXT="#000000" BGCOLOR="#E4EBF1" LINK="#0000EE" VLINK="#551A8B" ALINK="#FF0000">
<span class="swy2">
<A HREF="index.html">论语集注目录</A>
</span><CENTER><B><FONT FACE="楷体_GB2312"><FONT COLOR="#FF6666"><FONT SIZE=5>卷十　子张第十九<br></FONT></FONT></font></B></CENTER>
<center><HR WIDTH="85%"></CENTER>
<div align="center">
<table border="0" width="90%">
  <tr>
    <td class="swy1"><br>
&nbsp;&nbsp;&nbsp; <FONT style="FONT-SIZE: 9pt"><font color="#551A8B">此篇皆记弟子之言，而子夏为多，子贡次之。盖孔门自颜子以下，颖悟莫若子贡；自曾子以下，笃实无若子夏。故特记之详焉。凡二十五章。</font></font><br>
&nbsp;&nbsp;&nbsp; 子张曰：“士见危致命，见得思义，祭思敬，丧思哀，其可已矣。”<FONT style="FONT-SIZE: 9pt"><font color="#551A8B">致命，谓委致其命，犹言授命也。四者立身之大节，一有不至，则余无足观。故言士能如此，则庶乎其可矣。</font></font><br>
&nbsp;&nbsp;&nbsp; 子张曰：“执德不弘，信道不笃，焉能为有？焉能为亡？”<FONT style="FONT-SIZE: 9pt"><font color="#551A8B">焉，于虔反。亡，读作无，下同。有所得而守之太狭，则德孤；有所闻而信之不笃，则道废。焉能为有无，犹言不足为轻重。</font></font><br>
&nbsp;&nbsp;&nbsp; 子夏之门人问交于子张。子张曰：“子夏云何？”对曰：“子夏曰：‘可者与之，其不可者拒之。’”子张曰：“异乎吾所闻：君子尊贤而容众，嘉善而矜不能。我之大贤与，于人何所不容？我之不贤与，人将拒我，如之何其拒人也？”<FONT style="FONT-SIZE: 9pt"><font color="#551A8B">贤与之与，平声。子夏之言迫狭，子张讥之是也。但其所言亦有过高之病。盖大贤虽无所不容，然大故亦所当绝；不贤固不可以拒人，然损友亦所当远。学者不可不察。</font></font><br>
&nbsp;&nbsp;&nbsp; 子夏曰：“虽小道，必有可观者焉；致远恐泥，是以君子不为也。”<FONT style="FONT-SIZE: 9pt"><font color="#551A8B">泥，去声。小道，如农圃医卜之属。泥，不通也。杨氏曰：“百家众技，犹耳目鼻口，皆有所明而不能相通。非无可观也，致远则泥矣，故君子不为也。”</font></font><br>
&nbsp;&nbsp;&nbsp; 子夏曰：“日知其所亡，月无忘其所能，可谓好学也已矣。”<FONT style="FONT-SIZE: 9pt"><font color="#551A8B">亡，读作无。好，去声。○亡，无也。谓己之所未有。尹氏曰：“好学者日新而不失。”</font></font><br>
&nbsp;&nbsp;&nbsp; 子夏曰：“博学而笃志，切问而近思，仁在其中矣。”<FONT style="FONT-SIZE: 9pt"><font color="#551A8B">四者皆学问思辨之事耳，未及乎力行而为仁也。然从事于此，则心不外驰，而所存自熟，故曰仁在其中矣。程子曰：“博学而笃志，切问而近思，何以言仁在其中矣？学者要思得之。了此，便是彻上彻下之道。”又曰：“学不博则不能守约，志不笃则不能力行。切问近思在己者，则仁在其中矣。”又曰：“近思者以类而推。”苏氏曰：“博学而志不笃，则大而无成；泛问远思，则劳而无功。”</font></font><br>
&nbsp;&nbsp;&nbsp; 子夏曰：“百工居肆以成其事，君子学以致其道。”<FONT style="FONT-SIZE: 9pt"><font color="#551A8B">肆，谓官府造作之处。致，极也。工不居肆，则迁于异物而业不精。君子不学，则夺于外诱而志不笃。尹氏曰：“学所以致其道也。百工居肆，必务成其事。君子之于学，可不知所务哉？”愚按：二说相须，其义始备。</font></font><br>
&nbsp;&nbsp;&nbsp; 子夏曰：“小人之过也必文。”<FONT style="FONT-SIZE: 9pt"><font color="#551A8B">文，去声。文，饰之也。小人惮于改过，而不惮于自欺，故必文以重其过。</font></font><br>
&nbsp;&nbsp;&nbsp; 子夏曰：“君子有三变：望之俨然，即之也温，听其言也厉。”<FONT style="FONT-SIZE: 9pt"><font color="#551A8B">俨然者，貌之庄。温者，色之和。厉者，辞之确。程子曰：“他人俨然则不温，温则不厉，惟孔子全之。”谢氏曰：“此非有意于变，盖并行而不相悖也，如良玉温润而栗然。”</font></font><br>
&nbsp;&nbsp;&nbsp; 子夏曰：“君子信而后劳其民，未信则以为厉己也；信而后谏，未信则以为谤己也。”<FONT style="FONT-SIZE: 9pt"><font color="#551A8B">信，谓诚意恻怛而人信之也。厉，犹病也。事上使下，皆必诚意交孚，而后可以有为。</font></font><br>
&nbsp;&nbsp;&nbsp; 子夏曰：“大德不踰闲，小德出入可也。”<FONT style="FONT-SIZE: 9pt"><font color="#551A8B">大德、小德，犹言大节、小节。闲，阑也，所以止物之出入。言人能先立乎其大者，则小节虽或未尽合理，亦无害也。吴氏曰：“此章之言，不能无弊。学者详之。”</font></font><br>
&nbsp;&nbsp;&nbsp; 子游曰：“子夏之门人小子，当洒扫、应对、进退，则可矣。抑末也，本之则无。如之何？”<FONT style="FONT-SIZE: 9pt"><font color="#551A8B">洒，色卖反。扫，素报反。子游讥子夏弟子，于威仪容节之间则可矣。然此小学之末耳，推其本，如大学正心诚意之事，则无有。</font></font>子夏闻之曰：“噫！言游过矣！君子之道，孰先传焉？孰后倦焉？譬诸草木，区以别矣。君子之道，焉可诬也？有始有卒者，其惟圣人乎！”<FONT style="FONT-SIZE: 9pt"><font color="#551A8B">别，必列反。焉，于虔反。倦，如诲人不倦之倦。区，犹类也。言君子之道，非以其末为先而传之，非以其本为后而倦教。但学者所至，自有浅深，如草木之有大小，其类固有别矣。若不量其浅深，不问其生熟，而概以高且远者强而语之，则是诬之而已。君子之道，岂可如此？若夫始终本末一以贯之，则惟圣人为然，岂可责之门人小子乎？程子曰：“君子教人有序，先传以小者近者，而后教以大者远者。非先传以近小，而后不教以远大也。”又曰：“洒扫应对，便是形而上者，理无大小故也。故君子只在慎独。”又曰：“圣人之道，更无精粗。从洒扫应对，与精义入神贯通只一理。虽洒扫应对，只看所以然如何。”又曰：“凡物有本末，不可分本末为两段事。洒扫应对是其然，必有所以然。”又曰：“自洒扫应对上，便可到圣人事。”愚按：程子第一条，说此章文意，最为详尽。其后四条，皆以明精粗本末。其分虽殊，而理则一。学者当循序而渐进，不可厌末而求本。盖与第一条之意，实相表里。非谓末即是本，但学其末而本便在此也。</font></font><br>
&nbsp;&nbsp;&nbsp; 子夏曰：“仕而优则学，学而优则仕。”<FONT style="FONT-SIZE: 9pt"><font color="#551A8B">优，有余力也。仕与学理同而事异，故当其事者，必先有以尽其事，而后可及其余。然仕而学，则所以资其仕者益深；学而仕，则所以验其学者益广。</font></font><br>
&nbsp;&nbsp;&nbsp; 子游曰：“丧致乎哀而止。”<FONT style="FONT-SIZE: 9pt"><font color="#551A8B">致极其哀，不尚文饰也。杨氏曰：“‘丧，与其易也宁戚’，不若礼不足而哀有余之意。”愚按：“而止”二字，亦微有过于高远而简略细微之弊。学者详之。</font></font><br>
&nbsp;&nbsp;&nbsp; 子游曰：“吾友张也，为难能也。然而未仁。”<FONT style="FONT-SIZE: 9pt"><font color="#551A8B">子张行过高，而少诚实恻怛之意。</font></font><br>
&nbsp;&nbsp;&nbsp; 曾子曰：“堂堂乎张也，难与并为仁矣。”<FONT style="FONT-SIZE: 9pt"><font color="#551A8B">堂堂，容貌之盛。言其务外自高，不可辅而为仁，亦不能有以辅人之仁也。范氏曰“子张外有余而内不足，故门人皆不与其为仁。子曰：‘刚、毅、木、讷近仁。’宁外不足而内有余，庶可以为仁矣。”</font></font><br>
&nbsp;&nbsp;&nbsp; 曾子曰：“吾闻诸夫子：人未有自致者也，必也亲丧乎！”<FONT style="FONT-SIZE: 9pt"><font color="#551A8B">致，尽其极也。盖人之真情所不能自已者。尹氏曰：“亲丧固所自尽也，于此不用其诚，恶乎用其诚。”</font></font><br>
&nbsp;&nbsp;&nbsp; 曾子曰：“吾闻诸夫子：孟庄子之孝也，其它可能也；其不改父之臣，与父之政，是难能也。”<FONT style="FONT-SIZE: 9pt"><font color="#551A8B">孟庄子，鲁大夫，名速。其父献子，名蔑。献子有贤德，而庄子能用其臣，守其政。故其它孝行虽有可称，而皆不若此事之为难。</font></font><br>
&nbsp;&nbsp;&nbsp; 孟氏使阳肤为士师，问于曾子。曾子曰：“上失其道，民散久矣。如得其情，则哀矜而勿喜。”<FONT style="FONT-SIZE: 9pt"><font color="#551A8B">阳肤，曾子弟子。民散，谓情义乖离，不相维系。谢氏曰：“民之散也，以使之无道，教之无素。故其犯法也，非迫于不得已，则陷于不知也。故得其情，则哀矜而勿喜。”</font></font><br>
&nbsp;&nbsp;&nbsp; 子贡曰：“纣之不善，不如是之甚也。是以君子恶居下流，天下之恶皆归焉。”<FONT style="FONT-SIZE: 9pt"><font color="#551A8B">恶居之恶，去声。下流，地形卑下之处，众流之所归。喻人身有污贱之实，亦恶名之所聚也。子贡言此，欲人常自警省，不可一置其身于不善之地。非谓纣本无罪，而虚被恶名也。</font></font><br>
&nbsp;&nbsp;&nbsp; 子贡曰：“君子之过也，如日月之食焉：过也，人皆见之；更也，人皆仰之。”<FONT style="FONT-SIZE: 9pt"><font color="#551A8B">更，平声。</font></font><br>
&nbsp;&nbsp;&nbsp; 卫公孙朝问于子贡曰：“仲尼焉学？”<FONT style="FONT-SIZE: 9pt"><font color="#551A8B">朝，音潮。焉，于虔反。公孙朝，卫大夫。</font></font>子贡曰：“文武之道，未坠于地，在人。贤者识其大者，不贤者识其小者，莫不有文武之道焉。夫子焉不学？而亦何常师之有？”<FONT style="FONT-SIZE: 9pt"><font color="#551A8B">识，音志。下焉字，于虔反。文武之道，谓文王、武王之谟训功烈，与凡周之礼乐文章皆是也。在人，言人有能记之者。识，记也。</font></font><br>
&nbsp;&nbsp;&nbsp; 叔孙武叔语大夫于朝，曰：“子贡贤于仲尼。”<FONT style="FONT-SIZE: 9pt"><font color="#551A8B">语，去声。朝，音潮。武叔，鲁大夫，名州仇。</font></font>子服景伯以告子贡。子贡曰：“譬之宫墙，赐之墙也及肩，窥见室家之好。<FONT style="FONT-SIZE: 9pt"><font color="#551A8B">墙卑室浅。</font></font>夫子之墙数仞，不得其门而入，不见宗庙之美，百官之富。<FONT style="FONT-SIZE: 9pt"><font color="#551A8B">七尺曰仞。不入其门，则不见其中之所有，言墙高而宫广也。</font></font>得其门者或寡矣。夫子之云，不亦宜乎！”<FONT style="FONT-SIZE: 9pt"><font color="#551A8B">此夫子，指武叔。</font></font><br>
&nbsp;&nbsp;&nbsp; 叔孙武叔毁仲尼。子贡曰：“无以为也，仲尼不可毁也。他人之贤者，丘陵也，犹可踰也；仲尼，日月也，无得而踰焉。人虽欲自绝，其何伤于日月乎？多见其不知量也！”<FONT style="FONT-SIZE: 9pt"><font color="#551A8B">量，去声。无以为，犹言无用为此。土高曰丘，大阜曰陵。日月，踰其至高。自绝，谓以谤毁自绝于孔子。多，与只同，适也。不知量，谓不自知其分量。</font></font><br>
&nbsp;&nbsp;&nbsp; 陈子禽谓子贡曰：“子为恭也，仲尼岂贤于子乎？”<FONT style="FONT-SIZE: 9pt"><font color="#551A8B">为恭，谓为恭敬推逊其师也。</font></font>子贡曰：“君子一言以为知，一言以为不知，言不可不慎也。<FONT style="FONT-SIZE: 9pt"><font color="#551A8B">知，去声。责子禽不谨言。</font></font>夫子之不可及也，犹天之不可阶而升也。<FONT style="FONT-SIZE: 9pt"><font color="#551A8B">阶，梯也。大可为也，化不可为也，故曰不可阶而升。</font></font>夫子之得邦家者，所谓立之斯立，道之斯行，绥之斯来，动之斯和。其生也荣，其死也哀，如之何其可及也。”<FONT style="FONT-SIZE: 9pt"><font color="#551A8B">道，去声。立之，谓植其生也。道，引也，谓教之也。行，从也。绥，安也。来，归附也。动，谓鼓舞之也。和，所谓于变时雍。言其感应之妙，神速如此。荣，谓莫不尊亲。哀，则如丧考妣。程子曰：“此圣人之神化，上下与天地同流者也。”谢氏曰：“观子贡称圣人语，乃知晚年进德，盖极于高远也。夫子之得邦家者，其鼓舞群动，捷于桴鼓影响。人虽见其变化，而莫窥其所以变化也。盖不离于圣，而有不可知者存焉，此殆难以思勉及也。”</font></font><br>
<br>
<center><B><FONT COLOR="#CC33CC">尧曰第二十</font></b></center>
<br>
&nbsp;&nbsp;&nbsp; <FONT style="FONT-SIZE: 9pt"><font color="#551A8B">凡三章。</font></font><br>
&nbsp;&nbsp;&nbsp; 尧曰：“咨！尔舜！天之历数在尔躬。允执其中。四海困穷，天禄永终。”<FONT style="FONT-SIZE: 9pt"><font color="#551A8B">此尧命舜，而禅以帝位之辞。咨，嗟叹声。历数，帝王相继之次第，犹岁时气节之先后也。允，信也。中者，无过不及之名。四海之人困穷，则君禄亦永绝矣，戒之也。</font></font>舜亦以命禹。<FONT style="FONT-SIZE: 9pt"><font color="#551A8B">舜后逊位于禹，亦以此辞命之。今见于虞书大禹谟，比此加详。</font></font>曰：“予小子履，敢用玄牡，敢昭告于皇皇后帝：有罪不敢赦。帝臣不蔽，简在帝心。朕躬有罪，无以万方；万方有罪，罪在朕躬。”<FONT style="FONT-SIZE: 9pt"><font color="#551A8B">此引商书汤诰之辞。盖汤既放桀而告诸侯也。与书文大同小异。曰上当有汤字。履，盖汤名。用玄牡，夏尚黑，未变其礼也。简，阅也。言桀有罪，己不敢赦。而天下贤人，皆上帝之臣，己不敢蔽。简在帝心，惟帝所命。此述其初请命而伐桀之辞也。又言君有罪非民所致，民有罪实君所为，见其厚于责己薄于责人之意。此其告诸侯之辞也。</font></font>周有大赉，善人是富。<FONT style="FONT-SIZE: 9pt"><font color="#551A8B">赉，来代反。此以下述武王事。赉，予也。武王克商，大赉于四海。见周书武成篇。此言其所富者，皆善人也。诗序云“赉所以锡予善人”，盖本于此。</font></font>“虽有周亲，不如仁人。百姓有过，在予一人。”<FONT style="FONT-SIZE: 9pt"><font color="#551A8B">此周书太誓之辞。孔氏曰：“周，至也。言纣至亲虽多，不如周家之多仁人。”</font></font>谨权量，审法度，修废官，四方之政行焉。<FONT style="FONT-SIZE: 9pt"><font color="#551A8B">权，称锤也。量，斗斛也。法度，礼乐制度皆是也。</font></font>兴灭国，继绝世，举逸民，天下之民归心焉。<FONT style="FONT-SIZE: 9pt"><font color="#551A8B">兴灭继绝，谓封黄帝、尧、舜、夏、商之后。举逸民，谓释箕子之囚，复商容之位。三者皆人心之所欲也。</font></font>所重：民、食、丧、祭。<FONT style="FONT-SIZE: 9pt"><font color="#551A8B">武成曰：“重民五教，惟食丧祭。”</font></font>宽则得众，信则民任焉，敏则有功，公则说。<FONT style="FONT-SIZE: 9pt"><font color="#551A8B">说，音悦。此于武王之事无所见，恐或泛言帝王之道也。杨氏曰：“论语之书，皆圣人微言，而其徒传守之，以明斯道者也。故于终篇，具载尧舜咨命之言，汤武誓师之意，与夫施诸政事者。以明圣学之所传者，一于是而已。所以着明二十篇之大旨也。孟子于终篇，亦历叙尧、舜、汤、文、孔子相承之次，皆此意也。”</font></font><br>
&nbsp;&nbsp;&nbsp; 子张问于孔子曰：“何如斯可以从政矣？”子曰：“尊五美，屏四恶，斯可以从政矣。”子张曰：“何谓五美？”子曰：“君子惠而不费，劳而不怨，欲而不贪，泰而不骄，威而不猛。”<FONT style="FONT-SIZE: 9pt"><font color="#551A8B">费，芳味反。</font></font>子张曰：“何谓惠而不费？”子曰：“因民之所利而利之，斯不亦惠而不费乎？择可劳而劳之，又谁怨？欲仁而得仁，又焉贪？君子无众寡，无小大，无敢慢，斯不亦泰而不骄乎？君子正其衣冠，尊其瞻视，俨然人望而畏之，斯不亦威而不猛乎？”<FONT style="FONT-SIZE: 9pt"><font color="#551A8B">焉，于虔反</font></font>子张曰：“何谓四恶？”子曰：“不教而杀谓之虐；不戒视成谓之暴；慢令致期谓之贼；犹之与人也，出纳之吝，谓之有司。”<FONT style="FONT-SIZE: 9pt"><font color="#551A8B">出，去声。虐，谓残酷不仁。暴，谓卒遽无渐。致期，刻期也。贼者，切害之意。缓于前而急于后，以误其民，而必刑之，是贼害之也。犹之，犹言均之也。均之以物与人，而于其出纳之际，乃或吝而不果。则是有司之事，而非为政之体。所与虽多，人亦不怀其惠矣。项羽使人，有功当封，刻印刓，忍弗能予，卒以取败，亦其验也。尹氏曰：“告问政者多矣，未有如此之备者也。故记之以继帝王之治，则夫子之为政可知也。”</font></font><br>
&nbsp;&nbsp;&nbsp; 子曰：“不知命，无以为君子也。<FONT style="FONT-SIZE: 9pt"><font color="#551A8B">程子曰：“知命者，知有命而信之也。人不知命，则见害必避，见利必趋，何以为君子？”</font></font>不知礼，无以立也。<FONT style="FONT-SIZE: 9pt"><font color="#551A8B">不知礼，则耳目无所加，手足无所措。</font></font>不知言，无以知人也。”<FONT style="FONT-SIZE: 9pt"><font color="#551A8B">言之得失，可以知人之邪正。尹氏曰：“知斯三者，则君子之事备矣。弟子记此以终篇，得无意乎？学者少而读之，老而不知一言为可用，不几于侮圣言者乎？夫子之罪人也，可不念哉？”</font></font><br>
    ------------------<br>
　　YOUTH 整理
 </td>
  </tr>
</table>
</center>
</div>
<center><A HREF="009.htm"><IMG SRC="up.gif"alt="前" nosave border=0></A><a href="index.html"><IMG SRC="home.gif" alt="回黄金书屋" nosave border=0></A></center>
</body>
</html>
