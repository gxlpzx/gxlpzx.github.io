<html>
<head>
<title>黄金书屋---论语集注</title>
   <META HTTP-EQUIV="Content-Type" CONTENT="text/html; charset=utf-8">
<style>
#page {position:absolute; z-index:0; left:0px; top:0px}
.swy1 {font: 12pt/18pt "宋体"} 
.swy2 {font: 9pt/12pt "宋体"} 
</style>
</head>
<BODY TEXT="#000000" BGCOLOR="#E4EBF1" LINK="#0000EE" VLINK="#551A8B" ALINK="#FF0000">
<span class="swy2">
<A HREF="index.html">论语集注目录</A>
</span><CENTER><B><FONT FACE="楷体_GB2312"><FONT COLOR="#FF6666"><FONT SIZE=5>论语序说<br></FONT></FONT></font></B></CENTER>
<center><HR WIDTH="85%"></CENTER>
<div align="center">
<table border="0" width="90%">
  <tr>
    <td class="swy1"><br>
&nbsp;&nbsp;&nbsp; 史记世家曰：“孔子名丘，字仲尼。其先宋人。父叔梁纥，母颜氏。以鲁襄公二十二年，庚戌之岁，十一月庚子，生孔子于鲁昌平乡陬邑。为儿嬉戏，常陈俎豆，设礼容。及长，为委吏，料量平；<FONT style="FONT-SIZE: 9pt"><font color="#551A8B">委吏，本作季氏史。索隐云：“一本作委吏，与孟子合。”今从之。</font></font>为司职吏，畜蕃息。<FONT style="FONT-SIZE: 9pt"><font color="#551A8B">职，见周礼牛人，读为樴，义与杙同，盖系养牺牲之所。此官即孟子所谓乘田。</font></font>适周，问礼于老子，既反，而弟子益进。昭公二十五年甲申，孔子年三十五，而昭公奔齐，鲁乱。于是适齐，为高昭子家臣，以通乎景公。<FONT style="FONT-SIZE: 9pt"><font color="#551A8B">有闻韶、问政二事。</font></font>公欲封以尼溪之田，晏婴不可，公惑之。<FONT style="FONT-SIZE: 9pt"><font color="#551A8B">有季孟吾老之语。</font></font>孔子遂行，反乎鲁。定公元年壬辰，孔子年四十三，而季氏强僭，其臣阳虎作乱专政。故孔子不仕，而退修诗、书、礼、乐，弟子弥众。九年庚子，孔子年五十一。公山不狃以费畔季氏，召，孔子欲往，而卒不行。<FONT style="FONT-SIZE: 9pt"><font color="#551A8B">有答子路东周语。</font></font>定公以孔子为中都宰，一年，四方则之，遂为司空，又为大司寇。十年辛丑，相定公会齐侯于夹谷，齐人归鲁侵地。十二年癸卯，使仲由为季氏宰，堕三都，收其甲兵。孟氏不肯堕成，围之不克。十四年乙巳，孔子年五十六，摄行相事，诛少正卯，与闻国政。三月，鲁国大治。齐人归女乐以沮之，季桓子受之。郊又不致膰俎于大夫，孔子行。<FONT style="FONT-SIZE: 9pt"><font color="#551A8B">鲁世家以此以上皆为十二年事。</font></font>适卫，主于子路妻兄颜浊邹家。<FONT style="FONT-SIZE: 9pt"><font color="#551A8B">孟子作颜雠由。</font></font>适陈，过匡，匡人以为阳虎而拘之。<FONT style="FONT-SIZE: 9pt"><font color="#551A8B">有颜渊后及文王既没之语。</font></font>既解，还卫，主蘧伯玉家，见南子。<FONT style="FONT-SIZE: 9pt"><font color="#551A8B">有矢子路及未见好德之语。</font></font>去适宋，司马桓魋欲杀之。<FONT style="FONT-SIZE: 9pt"><font color="#551A8B">有天生德语及微服过宋事。</font></font>又去，适陈，主司城贞子家。居三岁而反于卫，灵公不能用。<FONT style="FONT-SIZE: 9pt"><font color="#551A8B">有三年有成之语。</font></font>晋赵氏家臣佛肸以中牟畔，召孔子，孔子欲往，亦不果。<FONT style="FONT-SIZE: 9pt"><font color="#551A8B">有答子路坚白语及荷蒉过门事。</font></font>将西见赵简子，至河而反，又主蘧伯玉家。灵公问陈，不对而行，复如陈。<FONT style="FONT-SIZE: 9pt"><font color="#551A8B">据论语则绝粮当在此时。</font></font>季桓子卒，遗言谓康子必召孔子，其臣止之，康子乃召冉求。<FONT style="FONT-SIZE: 9pt"><font color="#551A8B">史记以论语归与之叹为在此时，又以孟子所记叹辞为主司城贞子时语，疑不然。盖语孟所记，本皆此一时语，而所记有异同耳。</font></font>孔子如蔡及叶。<FONT style="FONT-SIZE: 9pt"><font color="#551A8B">有叶公问答子路不对、沮溺耦耕、荷莜丈人等事。史记云：“于是楚昭王使人聘孔子，孔子将往拜礼，而陈蔡大夫发徒围之，故孔子绝粮于陈蔡之间。”有愠见及告子贡一贯之语。按是时陈蔡臣服于楚，若楚王来聘孔子，陈蔡大夫安敢围之。且据论语，绝粮当在去卫如陈之时。</font></font>楚昭王将以书社地封孔子，令尹子西不可，乃止。<FONT style="FONT-SIZE: 9pt"><font color="#551A8B">史记云“书社地七百里”，恐无此理，时则有接舆之歌。</font></font>又反乎卫，时灵公已卒，卫君辄欲得孔子为政。<FONT style="FONT-SIZE: 9pt"><font color="#551A8B">有鲁卫兄弟及答子贡夷齐、子路正名之语。</font></font>而冉求为季氏将，与齐战有功，康子乃召孔子，而孔子归鲁，实哀公之十一年丁巳，而孔子年六十八矣。<FONT style="FONT-SIZE: 9pt"><font color="#551A8B">有对哀公及康子语。</font></font>然鲁终不能用孔子，孔子亦不求仕，乃叙书传礼记。<FONT style="FONT-SIZE: 9pt"><font color="#551A8B">有杞宋、损益、从周等语。</font></font>删诗正乐，<FONT style="FONT-SIZE: 9pt"><font color="#551A8B">有语大师及乐正之语。</font></font>序易彖、系、象、说卦、文言。<FONT style="FONT-SIZE: 9pt"><font color="#551A8B">有假我数年之语。</font></font>弟子盖三千焉，身通六艺者七十二人。<FONT style="FONT-SIZE: 9pt"><font color="#551A8B">弟子颜回最贤，蚤死，后惟曾参得传孔子之道。</font></font>十四年庚申，鲁西狩获麟，<FONT style="FONT-SIZE: 9pt"><font color="#551A8B">有莫我知之叹。</font></font>孔子作春秋。<FONT style="FONT-SIZE: 9pt"><font color="#551A8B">有知我罪我等语，论语请讨陈恒事，亦在是年。</font></font>明年辛酉，子路死于卫。十六年壬戌、四月己丑，孔子卒，年七十三，葬鲁城北泗上。弟子皆服心丧三年而去，惟子贡庐于冢上，凡六年，孔子生鲤，字伯鱼，先卒。伯鱼生急，字子思，作中庸。”<FONT style="FONT-SIZE: 9pt"><font color="#551A8B">子思学于曾子，而孟子受业子思之门人。</font></font><br>
&nbsp;&nbsp;&nbsp; 何氏曰：“鲁论语二十篇。齐论语别有问王、知道，凡二十二篇，其二十篇中章句，颇多于鲁论。古论出孔氏壁中，分尧曰下章子张问以为一篇，有两子张，凡二十一篇，篇次不与齐鲁论同。”<br>
&nbsp;&nbsp;&nbsp; 程子曰：“论语之书，成于有子曾子之门人，故其书独二子以子称。”<br>
&nbsp;&nbsp;&nbsp; 程子曰：“读论语：有读了全然无事者；有读了后其中得一两句喜者；有读了后知好之者；有读了后直有不知手之舞之足之蹈之者。”<br>
&nbsp;&nbsp;&nbsp; 程子曰：“今人不会读书。如读论语，未读时是此等人，读了后又只是此等人，便是不曾读。”<br>
&nbsp;&nbsp;&nbsp; 程子曰：“颐自十七八读论语，当时已晓文义。读之愈久，但觉意味深长。”<br>
<br>
    ------------------<br>
　　YOUTH 整理
 </td>
  </tr>
</table>
</center>
</div>
<center><a href="index.html"><IMG SRC="home.gif" alt="回黄金书屋" nosave border=0></A><A HREF="000.htm"><IMG SRC="next1.gif" alt="下" nosave border=0></a></center>
</body>
</html>
