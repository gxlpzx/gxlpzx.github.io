<html>

<head>
<title>黄金书屋---杜甫诗全集&middot;卷八（９４首）</title>
</head>

<body TEXT="#000000" BGCOLOR="#E4EBF1" LINK="#0000EE" VLINK="#551A8B" ALINK="#FF0000">
<font POINT-SIZE="16" COLOR="#FF6666"><b>

<p align="center">杜甫诗全集&middot;卷八（９４首）&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</b></font> 
<font SIZE="+1"></p>

<pre>

编校：方舟子

卷八
（上元、宝应间，公居成都作。）

    建都十二韵

苍生未苏息，
胡马半乾坤。
议在云台上，
谁扶黄屋尊？
建都分魏阙，
下韶辟荆门。
恐失东人望，
其如西极存。
时危当雪耻，
计大岂轻论？
虽倚三阶正，
终愁万国翻。
牵裾恨不死，
漏网荷殊恩。
永负汉庭哭，
遥怜湘水魂。
穷冬客江剑，
随事有田园。
风断青蒲节，
霜埋翠竹根。
衣冠空攘攘，
关辅久昏昏。
愿枉长安日，
光辉照北原。


    村夜

风色萧萧暮，
江头人不行。
村舂雨外急，
邻火夜深明。
胡羯何多难？
渔樵寄此生。
中原有兄弟，
万里正含情。


    寄杨五桂州谭
    （原注：因州参军段子之任。）

五岭皆炎热，
宜人独桂林。
梅花万里外，
雪片一冬深。
闻此宽相忆，
为邦复好音。
江边送孙楚，
远附白头吟。


    和裴迪登蜀州东亭送客逢早梅相忆见寄

东阁官梅动诗兴，
还如何逊在扬州。
此时对雪遥相忆，
送客逢春（一作花）可自由？
幸不折来伤岁暮，
若为看去乱乡愁。
江边一树垂垂发，
朝夕催人自白头。
	

    寄赠王十将军承俊

将军胆气雄。
臂悬两角弓。
缠结青骢马，
出入锦城中。
时危未授钺，
势屈难为功！
宾客满堂上，
何人高义同？


    奉酬李都督表丈早春作

力疾坐清晓，
来诗悲早春。
转添愁伴客，
更觉老随人。
红入桃花嫩，
青归柳叶新。
望乡应未已，
四海尚风尘。


    西郊

时出碧鸡坊，
西郊向草堂。
市桥官柳细，
江路（一作岸）野梅香。
傍架齐书帙，
看题减（一作检）药囊。
无人觉来往，
疏懒意何长。


    客至
    （原注：喜崔明府相过。）

舍南舍北皆春水，
但见群鸥日日来。
花径不曾缘客扫，
篷门今始为君开。
盘飧市远无兼味，
樽酒家贫只旧醅。
肯与邻翁相对饮，
隔篱呼取尽余杯。
	

    遣意二首

啭枝黄鸟近，
泛渚白鸥轻。
一径野花落，
孤村春水生。
衰年催酿黍，
细雨更移橙。
渐喜交游绝，
幽居不用名。

檐影微微落，
津流脉脉斜。
野船明细火，
宿雁聚圆沙。
云掩初弦月，
香传小树花。
邻人有美酒，
稚子也（一作夜）能赊。
	

    漫成二首

野日荒荒白，
春流泯泯清。
渚蒲随地有，
村径逐门成。
只作披衣惯，
常从漉酒生。
眼边无俗物。
多病也身轻。

江皋已仲春，
花下复清晨。
仰面贪看鸟，
回头错应人。
读书难字过，
对酒满壶频。
近识峨眉老，
知予懒是真。
	

    春夜喜雨

好雨知时节，
当春乃发生。
随风潜入夜，
润物细无声。
野径云俱黑，
江船火独明。
晓看红湿处，
花重锦官城。
	

    春水生二绝

二月六夜春水生，
门前小滩浑欲平。
鸬鹚〔溪鸟〕〔束力鸟〕莫漫喜。
吾与汝曹俱眼明。

一夜水高二尺强，
数日不可更禁当。
南市津头有船卖，
无钱即买系篱旁。


    江上值水如海势聊短述

为人性僻耽佳句，
语不惊人死不休。
老去诗篇浑漫与（一作兴），
春来花鸟莫深愁。
新添水槛供垂钓，
故著浮槎替入舟。
焉得思如陶谢手，
令渠述作与同游。


    水槛遣心（一作兴）二首

去郭轩楹敞，
无村眺望赊。
澄江平少岸，
幽树晚多花。
细雨鱼儿出，
微风燕子斜。
城中十万户。
此地两三家。

蜀天常夜雨，
江槛已朝晴。
叶润林塘密，
衣干枕席清。
不堪支老病，
何得尚浮名？
浅把涓涓酒，
深凭送此生。


    题新津北桥楼得郊字

望极春城上，
开筵近鸟巢。
白花檐外朵，
青柳槛前梢。
池水观为政，
厨烟觉远庖。
西川供客眼，
惟有此江郊。


    暮登四安寺钟楼寄裴十迪

暮倚高楼对雪峰，
僧来不语自鸣钟。
孤城返照红将敛，
近市浮烟翠且重。
多病独愁常阒寂，
故人相见未从容。
知君苦思缘诗瘦，
太向交游万事慵。


    游修觉寺

野寺江天豁，
山扉花竹幽。
诗应有神助，
吾得及春游。
径石相萦带，
川云自去留。
禅枝宿众鸟，
漂转暮归愁。
	

    後游

寺忆曾游处，
桥怜再渡时。
江山如有待，
花柳更无私。
野润烟光簿，
沙暄日色迟。
客愁全为减，
舍此复何之？


    春水

三月桃花浪，
江流复旧痕。
朝来没沙尾（一作岸），
碧色动柴门。
接缕垂芳饵，
连筒灌小园。
已添无数鸟，
争浴故相喧。


    江亭

坦腹江亭卧，
长吟野望时。
水流心不竞，
云在意俱迟。
寂寂春将晚，
欣欣物自私。
故林归未得，
排闷强裁诗。


    早起

春来常早起，
幽事颇相关。
帖石防颓岸，
开林出远山。
一丘藏曲折，
缓步有跻攀。
童朴来城市，
瓶中得酒还。
	

    可惜

花飞有底急？
老去愿春迟。
可惜欢娱地，
都非少壮时。
宽心应是酒，
遣兴莫过诗。
此意陶潜解，
吾生後汝期。
	

    落日

落日在帘钩，
溪边春事幽。
芳菲缘岸圃，
樵爨倚滩舟。
〔口卓〕雀争枝坠，
飞虫满院游。
浊醪谁造汝？
一酌散千愁。
	

    独酌

步□（渫改尸旁）深林晚，
开樽独酌迟。
仰蜂粘落絮，
行蚁上枯梨。
簿劣惭真隐，
幽偏得自怡。
本无轩冕意，
不是傲当时。
	

    徐步

整履步青芜，
荒庭日欲晡。
芹泥随燕觜，
花蕊（一作蕊粉）上蜂须。
把酒从衣湿，
吟诗信杖扶。
敢论才见忌？
实有醉如愚。
	

    寒食

寒食江村路，
风花高下飞。
汀烟轻冉冉，
竹日净晖晖。
田父要皆去，
邻家问不违。
地偏相识尽，
鸡犬亦忘归。


    石镜

蜀王将此镜，
送死置空山。
冥寞怜香骨，
提携近玉颜。
众妃无复欢，
千骑亦虚还。
独有伤心石，
埋轮月宇间。
	

    琴台

茂陵多病後，
尚爱卓文君。
酒肆人间世，
琴台日暮云。
野花留宝靥，
蔓草见罗裙。
归凤求凰意，
寥寥不复闻。


    朝雨

凉气晓萧萧，
江云乱眼飘。
风鸳藏近渚，
雨燕集深条。
黄绮终辞汉，
巢由不见尧。
草堂樽酒在，
幸得过清朝。


    晚晴

村晚惊风度，
庭幽过雨沾。
夕阳薰细草，
江色映疏帘。
书乱谁能帙，
杯干可自添。
时闻有馀论，
未怪老夫潜。


    高楠

楠树色冥冥，
江边一盖青。
近根开药圃，
接叶制茅亭。
落景阴犹合，
微风韵可听。
寻常绝醉困，
卧此片时醒。
	

    恶树

独绕虚斋里，
常持小斧柯。
幽阴成颇杂，
恶木翦还多。
枸杞因吾有，
鸡栖奈汝（一作尔）何？
方知不材者，
生长漫婆娑。


    江畔独步寻花七绝句

江上被花恼不彻，
无处告诉只颠狂。
走觅南邻爱酒伴，（原注：斛斯融吾酒徒）
经旬出饮独空床。

稠花乱蕊裹江滨，
行步〔奇欠〕危实怕春。
诗酒尚堪驱使在，
未须料理白头人。

江深竹静两三家，
多事红花映白花。
报答春光知有处，
应须美酒送生涯。

东望少城花满烟，
百花高楼更可怜。
谁能载酒开金盏，
唤取佳人舞绣筵？

黄师塔前江水东，
春光懒困倚微风。
桃花一簇开无主，
可爱深红爱（一作映）浅红？

黄四娘家花满蹊，
千朵万朵压枝低。
留连戏蝶时时舞，
自在娇莺恰恰啼。

不是爱花即欲死，
只恐花尽老相催。
繁枝容易纷纷落，
嫩蕊商量细细开。


    绝句漫兴九首

眼见客愁愁不醒，
无赖春色到江亭。
即遣花开深造次，
便教莺语太丁宁。

手种桃李非无主，
野老墙低还是家。
恰似春风相欺得，
夜来吹折数枝花。

熟知茅斋绝低小，
江上燕子故来频。
衔泥点污琴书内，
更接飞虫打著人。

二月已破三月来，
渐老逢春能几回。
莫思身外无穷事，
且尽生前有限杯。

肠断春江欲尽头，
杖藜徐步立芳洲。
颠狂柳絮随风去，
轻薄桃花逐水流。

懒慢无堪不出村，
呼儿自在掩柴门。
苍苔浊酒林中静，
碧水春风野外昏。

糁径杨花铺白毡，
点溪荷叶叠青钱。
笋根雉（一作稚）子无人见，
沙上凫雏傍母眠。

舍西柔桑叶可拈，
江畔细麦复纤纤。
人生几何春已夏，
不放香醪如蜜甜。

隔户杨柳弱袅袅，
恰似十五女儿腰。
谁谓朝来不作意？
狂风挽断最长条。


    进艇

南京久客耕南亩，
北望伤神坐北窗。
昼引老妻乘小艇，
晴看稚子浴清江。
俱飞蛱蝶元相逐，
并蒂芙蓉本自双。
茗饮蔗浆携所便，
瓷罂无谢玉为缸。


    一室

一室他乡远，
空林暮景悬。
正愁闻塞笛，
独立见江船。
巴蜀来多病，
荆蛮去几年？
应同王粲宅，
留井岘山前。


    闻斛斯六官未归

故人南郡去，
去索作碑钱。
本卖文为活，
翻令室倒悬。
荆扉深蔓草，
土锉冷寒烟。
老罢休无赖，
归来省醉眠。


    赴青城县出成都寄陶王二少尹

老被樊笼役（一作老耻妻孥笑），
贫嗟出入劳。
客情投异县，
诗态忆吾曹。
东郭沧江合，
西山白雪高。
文章差底病，
回首兴滔滔。


    野望因过常少仙

野桥齐渡马，
秋望转悠哉！
竹覆青城合，
江从灌口来。
入村樵径引，
尝果栗皱开。
落尽高天日，
幽人未遣回。
	

    寄杜位

近闻宽法离新州，
想见怀归尚百忧。
逐客虽皆万里去，
悲君已是十年流！
干戈况复尘随眼，
鬓发还应雪满头。
玉垒题书心绪乱，
何时更得曲江游？


    送韩十四江东省觐

兵戈不见老莱衣，
叹息人间万事非。
我已无家寻弟妹，
君今何处访庭闱？
黄牛峡静滩声转，
白马江寒树影稀。
此别应须各努力，
故乡犹恐未同归。


    丈人山

自为青城客，
不唾青城地。
为爱丈人山，
丹梯近幽意。
丈人祠前佳气浓，
绿云拟住最高峰。
扫除白发黄精在，
君看他时冰雪容。


    送裴五赴东川

故人亦流落，
高义动乾坤。
何日通燕塞，
相看老蜀门。
东行应暂别，
北望苦销魂。
凛凛悲秋意，
非君谁与论？


    赠虞十五司马

远师虞秘监，
今喜得玄孙。
形象丹青逼，
家声器宇存。
凄凉怜笔势，
浩荡问词源。
爽气金天豁，
清谈玉露繁。
伫鸣南岳凤，
欲化北溟鲲。
交态知浮俗，
儒流不异门。
过逢联客位，
日夜倒芳尊。
沙岸风吹叶，
云江月上轩。
百年嗟已半，
四座敢辞喧。
书籍终相与，
青山隔故园。


    楠树为风雨所拔叹

倚江楠树草堂前，
故老相传二百年。
诛茅卜居总为此，
五月仿佛闻寒蝉。
东南飘风动地至，
江翻石走流云气。
干排雷雨犹力争，
根断泉源岂天意？
沧波老树性所爱，
浦上亭亭一青盖。
野客频留惧雪霜，
行人不过听竽籁。
虎倒龙颠委荆（一作榛）棘，
泪痕血点垂胸臆。
我有新诗何处吟，
草堂自此无颜色。

	
    茅屋为秋风所破歌

八月秋高风怒号，
卷我屋上三重茅。
茅飞渡江洒江郊，
高者挂□（上四下绢的声旁）长林梢，
下者飘转沉塘坳。
南村群童欺我老无力，
忍能对面为盗贼。
公然抱茅入竹去，
唇焦口燥呼不得，
归来倚仗自叹息。
俄顷风定云墨色，
秋天漠漠向昏黑。
布衾多年冷似铁，
骄儿恶卧踏里裂。
床床（一作头）屋漏无干处，
雨脚如麻未断绝。
自经丧乱少睡眠，
长夜沾湿何由彻？
安得广厦千万间，
大庇天下寒士俱欢颜，
风雨不动安如山？
呜呼！
眼前何时突兀见此屋，
吾庐独破受冻死亦足！


    逢唐兴刘主簿弟

分手开元末，
连年绝尺书。
江山且相见，
戎马未安居。
剑外官人冷，
关中驿骑疏。
扁舟下吴会，
主簿意何如？


    敬简王明府

叶县郎官宰，
周南太史公。
神仙才有数，
流落意无穷。
骥病思偏秣，
鹰愁怕苦笼。
看君用高义，
耻与万人同。
	

    重简王明府

甲子西南异，
冬来只簿寒。
江云何夜尽，
蜀雨几时干？
行李须相问，
穷愁岂自（一作有）宽？
君听鸿雁响，
恐致稻粱难。


    百忧集行

忆年十五心尚孩，
健如黄犊走复来。
庭前八月梨枣熟，
一日上树能千回。
即今倏忽已五十，
坐卧只多少行立。
强将笑语供主人，
悲见生涯百忧集。
入门依旧四壁空，
老妻睹我颜色同。
痴儿不知父子礼，
叫怒索饭啼门东。


    徐卿二子歌

君不见徐卿二子生绝奇，
感应吉梦相追随。
孔子释氏亲抱送，
并是天上麒麟儿！
大儿九龄色清澈，
秋水为神玉为骨。
小儿五岁气食牛，
满堂宾客皆回头。
吾知徐公百不忧，
积善衮衮生公侯。
丈夫生儿有如此二雏者，
名位岂肯悲微休！


    戏作花卿歌

成都猛将有花卿，
学语小儿知姓名。
用如快鹘风火生，
见贼惟多身始轻。
绵州副使著柘黄，
我卿扫除即日平。
子璋髑髅血模糊，
手提掷还崔大夫。
李侯重有此节度，
人道我卿绝世无！
既称绝世无，
天子何不唤取守东都？


    赠花卿

锦城丝管日纷纷，
半入江风半入云。
此曲只应天上有，
人间能得几回闻？


    病柏

有柏生崇冈，
童童状车盖。
偃蹇龙虎姿，
主当风云会。
神明依正直，
故老多再拜。
岂知千年根，
中路颜色坏。
出非不得地，
蟠据亦高大。
岁寒忽无凭，
日夜柯叶改，
丹凤领九雏，
哀鸣翔其外。
鸱枭志意满，
养子穿穴内。
客从何乡来？
伫立久吁怪。
静求元精理，
浩荡难倚赖。
	

    病橘

群橘少生意，
虽多亦奚为？
惜哉结实小，
酸涩如棠梨。
剖之尽蠹虫（一作蚀），
采掇爽所宜。
纷然不适口，
岂只存其皮。
萧萧半死叶，
未忍别故枝。
玄冬霜雪积，
况乃回风吹。
尝闻蓬莱殿，
罗列潇湘姿。
此物岁不稔，
玉食失光辉。
寇盗尚凭陵，
当君减膳时。
汝病是天意，
吾恐罪有司。
忆昔南海使，
奔腾献荔枝。
百马死山谷，
到今耆旧悲。
	

    枯棕

蜀门多棕榈，
高者十八九。
其皮割剥甚，
虽众亦易朽。
徒布如云叶，
青黄岁寒後。
交横集斧斤，
凋丧先蒲柳。
伤时苦军乏，
一物官尽取。
嗟尔江汉人，
生成复何有！
有同枯棕木，
使我沈叹久。
死者即已休，
生者何自守？
啾啾黄啄雀，
侧见寒蓬走。
念尔形影干，
摧残没藜莠。
	

    枯楠

〔木便〕楠枯峥嵘，
乡党皆莫记。
不知几百岁，
惨惨无生意。
上枝摩苍天，
下根蟠厚地。
巨围雷霆折，
万孔虫蚁萃。
〔氵东〕雨落流胶。
冲风夺嘉（一作佳）气。
白鹄遂不来，
天鸡为愁思。
犹含栋梁具，
无复霄汉志！
良工古昔少，
识者出涕泪。
种榆水中央，
成长何容易？
截承金露盘，
袅袅不自畏。


    所思
    （原注：得台州郑司户虔消息）

郑老身仍窜，
台州信始传。
为农山涧曲，
卧病海云边。
世已疏儒素，
人犹乞酒钱。
徒劳望牛斗，
无计〔属斤〕龙泉。
	

    不见
    （原注：近无李白消息）

不见李生久，
佯狂真可哀！
世人皆欲杀，
吾意独怜才。
敏捷诗千首，
飘零酒一杯。
匡山读书处，
头白好归来。


    草堂即事

荒村建子月，
独树老夫家。
雪（一作雾）里江船渡，
风前竹径斜。
寒鱼依密藻，
宿鹭起圆沙。
蜀酒禁愁得，
无钱何处赊？


    野望

西山白雪三城戍，
南浦清江万里桥。
海内风尘诸弟隔，
天涯涕泪一身遥。
惟将迟暮供多病，
未有涓埃答圣朝。
跨马出郊时极目，
不堪人事日萧条！
	

    徐九少尹见过

晚景孤村僻，
行军数骑来。
交新徒有喜，
礼厚愧无才。
赏静怜云竹，
忘归步月台。
何当看花蕊，
欲发照江梅？

	
    范二员外邈吴十侍御郁特枉驾，阙展待，聊寄此作

暂往比邻去，
空闻二妙归。
幽栖诚简略，
衰白已光辉。
野外贫家远，
村中好客稀。
论文或不愧，
肯重款柴扉。
	

    王十七侍御抡许携酒至草堂，奉寄此诗，便请邀高
    三十五使君同到

老夫卧稳朝慵起，
白屋寒多暖始开。
江鹳巧当幽径沿，
邻鸡还过短墙来。
绣衣屡许携家酝，
皂盖能忘折野梅？
戏假霜威促山简，
须成一醉习池回。
	

    王竟携酒，高亦同过，共用寒字

卧疾荒郊远，
通行小径难。
故人能领客，
携酒重相看。
自愧无鲑（一作虾）菜，
空烦卸马鞍。
移樽劝山简，
头白恐风寒。
（原注：高每云：汝年几小，且不必小于我。故此句戏之）
	

    陪李七司马皂江上观造竹桥，即日成，往来之人免冬寒
    入水，聊题断作，简李公

伐竹为桥结构同，
褰裳不涉往来通。
天寒白鹤归华表，
日落青龙见水中。
顾我老非题柱客，
知君才是济川功。
合观（一作欢）却笑千年事，
驱石何时到海东？


    观作桥成，月夜舟中有述，还呈李司马

把烛桥成夜，
回舟客坐时。
天高云去尽，
江迥月来迟。
衰谢多扶病，
招邀屡有期。
异方乘此兴，
乐罢不无悲？
	

    李司马桥成，高使君自成都回

向来江上手纷纷，
三日成功事出群。
已传童子骑青竹，
总拟桥东待使君。


    入奏行赠西山检察使窦侍御

窦侍御，
骥之子，
凤之雏。
年末三十忠义俱，
骨鲠绝代无！
炯如一段清冰出万壑，
置在迎风露寒之玉壶。
蔗浆归厨金碗冻，
洗涤烦热足以宁君躯。
政用疏通合典则，
戚联豪贵耽文儒。
兵革未息人未苏，
天子亦念西南隅。
吐蕃凭陵气颇粗，
窦氏检察应时须。
运粮绳桥壮士喜，
斩木火井穷猿呼。
八州刺史思一战，
三城守边皆可图。
此行入奏计未小，
密奉贤旨恩宜殊。
绣衣春当霄汉立，
彩服日向庭闱趋。
省郎京尹必俯拾，
江花未落还成都，
肯访浣花老翁无？
为君酤酒满眼酤，
与奴白饭马青刍。


    广州段功曹到，得杨五长史书，功曹却归，聊寄此诗

卫青开幕府，
杨仆将楼船。
汉节梅花外，
春城海水边。
铜梁书远及，
珠浦使将旋。
贫病他乡老，
烦君万里传。
	

    得广州张判官叔卿书，使还以诗代意

乡关胡骑满，
宇宙蜀城偏。
忽得炎州信，
遥从月峡传。
云深骠骑幕，
夜隔孝廉船。
却寄双愁眼，
相思泪点悬。
	

    送段功曹归广州

南海春天外，
功曹几月程。
峡云笼树小，
湖日荡（一作落）船明。
交趾丹砂重，
韶州白葛轻。
幸君因旅客，
时寄锦官城。


    魏十四侍御就敝庐相别

有客骑骢马，
江边问草堂。
远寻留药价，
惜别倒文场。
入幕旌旗动，
归轩锦绣香。
时应念衰疾，
书疏及沧浪。


    赠别何邕

生死论交地，
何由见一人？
悲君随燕雀，
薄宦走风尘！
绵谷元通汉，
沱江不向秦。
五陵花满眼，
传语故乡春。
	

    赠别郑链赴襄阳

戎马交驰际，
柴门老病身。
把君诗过日，
念此别惊神。
地阔峨眉晚，
天高岘首春。
为于耆旧内，
试觅姓庞人。
	

    重赠郑链绝句

郑子将行罢使臣，
囊无一物献尊亲。
江山路远羁离日，
裘马谁为感激人？
</pre>
</font><a HREF="07.htm"><span style="background-color: #E1DFF2">

<p align="center">上一页</span></a> 　　<a href="001.htm"><span
style="background-color: #E1DFF2">回首页</span></a>　　 </p>
</body>
</html>
