<html>
<head>
<title>黄金书屋---荀子</title>
   <META HTTP-EQUIV="Content-Type" CONTENT="text/html; charset=utf-8">
<style>
#page {position:absolute; z-index:0; left:0px; top:0px}
.swy1 {font: 12pt/16pt "宋体"} 
.swy2 {font: 9pt/12pt "宋体"} 
</style>
</head>
<BODY TEXT="#000000" BGCOLOR="#E4EBF1" LINK="#0000EE" VLINK="#551A8B" ALINK="#FF0000" background="gd.jpg">
<span class="swy2">
<A HREF="index.html">荀子</A>
</span>
<CENTER><B><FONT FACE="楷体_GB2312"><FONT COLOR="#FF6666"><FONT SIZE=5>子道篇第二十九</FONT></FONT></font></B></CENTER>
<center><HR WIDTH="85%"></CENTER>
<div align="center">
<table border="0">
  <tr>
    <td><pre><span class="swy1">    入孝出弟，人之小行也。上顺下笃，人之中行也；从道不从君，从义不从父，人之大行
也。若夫志以礼安，言以类使，则儒道毕矣。虽尧舜不能加毫末于是矣。孝子所不从命有
三：从命则亲危，不从命则亲安，孝子不从命乃衷；从命则亲辱，不从命则亲荣，孝子不从
命乃义；从命则禽兽，不从命则修饰，孝子不从命乃敬。故可以从命而不从，是不子也；未
可以从而从，是不衷也；明于从不从之义，而能致恭敬，忠信、端悫、以慎行之，则可谓大
孝矣。传曰：“从道不从君，从义不从父。”此之谓也。故劳苦、雕萃而能无失其敬，灾
祸、患难而能无失其义，则不幸不顺见恶而能无失其爱，非仁人莫能行。诗曰：“孝子不
匮。”此之谓也。
    鲁哀公问于孔子曰：“子从父命，孝乎？臣从君命，贞乎？”三问，孔子不对。孔子趋
出以语子贡曰：“乡者，君问丘也，曰：‘子从父命，孝乎？臣从君命，贞乎？’三问而丘
不对，赐以为何如？”子贡曰：“子从父命，孝矣。臣从君命，贞矣，夫子有奚对焉？”孔
子曰：“小人哉！赐不识也！昔万乘之国，有争臣四人，则封疆不削；千乘之国，有争臣三
人，则社稷不危；百乘之家，有争臣二人，则宗庙不毁。父有争子，不行无礼；士有争友，
不为不义。故子从父，奚子孝？臣从君，奚臣贞？审其所以从之之谓孝、之谓贞也。”
    子路问于孔子曰：“有人于此，夙兴夜寐，耕耘树艺，手足胼胝，以养其亲，然而无孝
之名，何也？”孔子曰：“意者身不敬与？辞不逊与？色不顺与？古之人有言曰：‘衣与！
缪与！不女聊。’今夙兴夜寐，耕耘树艺，手足胼胝，以养其亲，无此三者，则何为而无孝
之名也？意者所友非人邪？”孔子曰：“由志之，吾语女。虽有国士之力，不能自举其身。
非无力也，势不可也。故入而行不修，身之罪也；出而名不章，友之过也。故君子入则笃
行，出则友贤，何为而无孝之名也！”
    子路问于孔子曰：“鲁大夫练而床，礼邪？”孔子曰：“吾不知也。”子路出，谓子贡
曰：“吾以为夫子无所不知，夫子徒有所不知。”子贡曰：“汝何问哉？”子路曰：“由
问：‘鲁大夫练而床，礼邪？’夫子曰：‘吾不知也。’”子贡曰：“吾将为女问之。”子
贡问曰：“练而床，礼邪？”孔子曰；“非礼也。”子贡出，谓子路曰：“女谓夫子为有所
不知乎！夫子徒无所不知。女问非也。礼：居是邑不非其大夫。”
    子路盛服而见孔子，孔子曰：“由，是裾裾何也？昔者江出于岷山，其始出也，其源可
以滥觞，及其至江之津也，不放舟，不避风，则不可涉也。非维下流水多邪？今女衣服既
盛，颜色充盈，天下且孰肯谏女矣！子路趋而出，改服而入，盖犹若也。孔子曰：“由志
之！吾语汝：奋于言者华，奋于行者伐，色知而有能者，小人也。故君子知之曰知之，不知
曰不知，言之要也；能之曰能之，不能曰不能，行之至也。言要则知，行至则仁；既仁且
知，夫恶有不足矣哉！”
    子路入，子曰：“由！知者若何？仁者若何？”子路对曰：“知者使人知己，仁者使人
爱己。”子曰：“可谓士矣。”子贡入，子曰：“赐！知者若何？仁者若何？”子贡对曰：
“知者知人，仁者爱人。”子曰：“可谓士君子矣。”颜渊入，子曰：“回！知者若何？仁
者若何？”颜渊对曰：“知者自知，仁者自爱。”子曰：“可谓明君子矣。”
    子路问于孔子曰：“君子亦有忧乎？”孔子曰：“君子其未得也，则乐其意，既已得
之，又乐其治。是以有终生之乐，无一日之忧。小人者其未得也，则忧不得；既已得之，又
恐失之。是以有终身之忧，无一日之乐也。”
</span></pre>
 </td>
  </tr>
</table>
</center>
</div>
<center><A HREF="028.htm"><IMG SRC="up.gif"alt="前" nosave border=0></A><a href="index.html"><img src="home.gif" alt="回黄金书屋" nosave border=0></A><A HREF="030.htm"><IMG SRC="next1.gif" alt="后" nosave border=0></A></center>
</body>
</html>
