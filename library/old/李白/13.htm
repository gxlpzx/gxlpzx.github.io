<html>
<head><title>黄金书屋---李白诗全集卷 十三  （古近体诗二十六首）</title></head>
<BODY TEXT="#000000" BGCOLOR="#E4EBF1" LINK="#0000EE" VLINK="#551A8B" ALINK="#FF0000">
<CENTER><B><FONT COLOR="#FF6666"><FONT POINT-SIZE="16">李白诗全集卷 十三  （古近体诗二十六首）&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</FONT></FONT></B></CENTER>
<FONT SIZE=+1>
<pre>

庐山谣寄庐侍御虚舟

我本楚狂人。
凤歌笑孔丘。
手持绿玉杖。
朝别黄鹤楼。
五岳寻仙不辞远。
一生好入名山游。
庐山秀出南斗旁。
屏风九叠云锦张。
影落明湖青黛光。
金阙前开二峰长。
银河倒挂三石梁。
香炉瀑布遥相望。
回崖沓嶂凌苍苍。
翠影红霞映朝日。
鸟飞不到吴天长。
登高壮观天地间。
大江茫茫去不还。
黄云万里动风色。
白波九道流雪山。
好为庐山谣。
兴因庐山发。
闲窥石镜清我心。
谢公行处苍苔没。
早服还丹无世情。
琴心三叠道初成。


遥见仙人彩云里。
手把芙蓉朝玉京。
先期汗漫九垓上。
愿接卢敖游太清。


下寻阳城泛彭蠡寄黄判官

浪动灌婴井。
寻阳江上风。
开帆入天镜。
直向彭湖东。
落影转疏雨。
晴云散远空。
名山发佳兴。

( 上三句一作
返景照疏雨。
轻烟澹远空。
中流得佳兴。)

清赏亦何穷。
石镜挂遥月。
香炉灭彩虹。

( 上二句一作
瀑布洒青壁。
遥山挂彩虹。)

相思俱对此。
举目与君同。


书情寄从弟□州长史昭  【都者换分】

自笑客行久。
我行定几时。
绿杨已可折。
攀取最长枝。
翩翩弄春色。
延伫寄相思。
谁言贵此物。
意愿重琼蕤。  ( 愿一作厚 )
昨梦见惠连。
朝吟谢公诗。
东风引碧草。
不觉生华池。
临玩忽云夕。
杜鹃夜鸣悲。
怀君芳岁歇。
庭树落红滋。


寄王汉阳

南湖秋月白。
王宰夜相邀。
锦帐郎官醉。
罗衣舞女娇。
笛声喧沔鄂。
歌曲上云霄。
别後空愁我。
相思一水遥。


春日归山寄孟浩然

朱绂遗尘境。
青山谒梵筵。
金绳开觉路。
宝筏度迷川。
岭树攒飞拱。
岩花覆谷泉。
塔形标海月。
楼势出江烟。
香气三天下。
钟声万壑连。
荷秋珠已满。
松密盖初圆。
鸟聚疑闻法。
龙参若护禅。
愧非流水韵。
叨入伯牙弦。


流夜郎永华寺寄浔阳群官

朝别凌烟楼。
暝投永华寺。
贤豪满行舟。
宾散予独醉。
愿结九江流。
添成万行泪。
写意寄庐岳。
何当来此地。
天命有所悬。
安得苦愁思。


流夜郎至西塞驿寄裴隐

扬帆借天风。
水驿苦不缓。
平明及西塞。
已先投沙伴。
回峦引群峰。
横蹙楚山断。
□冲万壑会。  【石冰】
震沓百川满。
龙怪潜溟波。
俟时救炎旱。  ( 俟一作候 )
我行望雷雨。
安得沾枯散。
鸟去天路长。
人愁春光短。  ( 愁一作悲 )
空将泽畔吟。
寄尔江南管。


自汉阳病酒归寄王明府

去岁左迁夜郎道。
琉璃砚水长枯槁。
今年敕放巫山阳。
蛟龙笔翰生辉光。
圣主还听子虚赋。
相如却与论文章。  ( 与一作欲 )
愿扫鹦鹉洲。
与君醉百场。
啸起白云飞七泽。
歌吟渌水动三湘。
莫惜连船沽美酒。
千金一掷买春芳。


望汉阳柳色寄王宰

汉阳江上柳。
望客引东枝。
树树花如雪。
纷纷乱若丝。
春风传我意。
草木别前知。  ( 别前知一作发前墀 )
寄谢弦歌宰。
西来定未迟。


江夏寄汉阳辅录事

谁道此水广。
狭如一匹练。
江夏黄鹤楼。
青山汉阳县。
大语犹可闻。
故人难可见。
君草陈琳檄。
我书鲁连箭。
报国有壮心。
龙颜不回眷。
西飞精卫鸟。
东海何由填。
鼓角徒悲鸣。
楼船习征战。
抽剑步霜月。
夜行空庭遍。
长呼结浮云。
埋没顾荣扇。
他日观军容。
投壶接高宴。


早春寄王汉阳

闻道春还未相识。
走傍寒梅访消息。
昨夜东风入武阳。  ( 阳一作昌 )
陌头杨柳黄金色。
碧水浩浩云茫茫。
美人不来空断肠。
预拂青山一片石。
与君连日醉壶觞。


江上寄巴东故人

汉水波浪远。
巫山云雨飞。
东风吹客梦。
西落此中时。
觉後思白帝。
佳人与我违。
瞿塘饶贾客。
音信莫令稀。


江上寄元六林宗

霜落江始寒。
枫叶绿未脱。
客行悲清秋。
永路苦不达。
沧波渺川汜。
白日隐天末。
停棹依林峦。
惊猿相叫聒。
夜分河汉转。
起视溟涨阔。
凉风何萧萧。
流水鸣活活。
浦沙净如洗。
海月明可掇。
兰交空怀思。
琼树讵解渴。
勖哉沧洲心。
岁晚庶不夺。
幽赏颇自得。
兴远与谁豁。


寄从弟宣州长史昭

尔佐宣州郡。
守官清且闲。
常夸云月好。
邀我敬亭山。
五落洞庭叶。
三江游未还。
相思不可见。
叹息损朱颜。


泾溪东亭寄郑少府谔

我游东亭不见君。
沙上行将白鹭群。
白鹭行时散飞去。
又如雪点青山云。
欲往泾溪不辞远。
龙门蹙波虎眼转。
杜鹃花开春已阑。
归向陵阳钓鱼晚。


宣州九日闻崔四侍御与宇文太守游敬亭
余时登响山不同此赏醉后寄崔侍御二首

其一

九日茱萸熟。
插鬓伤早白。
登高望山海。
满目悲古昔。
远访投沙人。
因为逃名客。  ( 逃名一作名山 )
故交竟谁在。
独有崔亭伯。
重阳不相知。
载酒任所适。
手持一枝菊。
调笑二千石。
日暮岸帻归。
传呼隘阡陌。
彤□双白鹿。  【襟禁换詹】
宾从何辉赫。
夫子在其间。
遂成云霄隔。
良辰与美景。
两地方虚掷。
晚从南峰归。
萝月下水壁。
却登郡楼望。
松色寒转碧。
咫尺不可亲。
弃我如遗舄。

其二

九卿天上落。
五马道旁来。
列戟朱门晓。
褰帏碧嶂开。
登高望远海。
召客得英才。
紫绶欢情洽。
黄花逸兴催。
山从图上见。  ( 从一作依 )
溪即镜中回。  ( 即一作向 )
遥羡重阳作。
应过戏马台。


寄崔侍御

宛溪霜夜听猿愁。
去国长为不系舟。
独怜一雁飞南海。
却羡双溪解北流。
高人屡解陈蕃榻。
过客难登谢眺楼。  ( 难一作还)   【月兆】
此处别离同落叶。
明朝分散敬亭秋。


泾溪南蓝山下有落星潭可以卜筑
余泊石上寄何判官昌浩

蓝岑竦天壁。
突兀如鲸额。
奔蹙横澄潭。
势吞落星石。
沙带秋月明。
水摇寒山碧。
佳镜宜缓棹。
清辉能留客。
恨君阻欢游。
使我自惊惕。
所期俱卜筑。
结茅炼金液。


早过漆林渡寄万巨

西经大蓝山。
南来漆林渡。
水色倒空青。
林烟横积素。
漏流昔吞翕。
沓浪竞奔注。
潭落天上星。
龙开水中雾。
□岩注公栅。  ( 【山尧】一作【谗换山旁】)
突兀陈焦墓。
岭峭纷上干。
川明屡回顾。
因思万夫子。
解渴同琼树。
何日睹清光。
相欢咏佳句。


游敬亭寄崔侍御  （一本作登古城望府中奉寄崔侍御）

我家敬亭下。
辄继谢公作。
相去数百年。
风期宛如昨。
登高素秋月。
下望青山郭。
俯视鸳鸯群。  ( 一作府中鸿鹭群 )
饮啄自鸣跃。
夫子虽蹭蹬。
瑶台雪中鹤。
独立窥浮云。
其心在寥廓。
时来顾我笑。
一饭葵与藿。
世路如秋风。
相逢尽萧索。
腰间玉具剑。
意许无遗诺。

( 上二句一作
愿为经冬柏。
不逐天霜落。)

壮士不可轻。
相期在云阁。


三山望金陵寄殷淑

三山怀谢眺。  【月兆】
水澹望长安。  ( 水澹一作渌水 )
芜没河阳县。
秋江正北看。
卢龙霜气冷。
□鹊月光寒。  【支鸟】
耿耿忆琼树。
天涯寄一欢。


自金陵溯流过白壁山玩月达天门寄句容王主簿

沧江溯流归。
白璧见秋月。
秋月照白璧。
皓如山阴雪。
幽人停宵征。
贾客忘早发。
进帆天门山。
回首牛渚没。
川长信风来。
日出宿雾歇。
故人在咫尺。
新赏成胡越。
寄君青兰花。
惠好庶不绝。


寄上吴王三首

其一

淮王爱八公。
携手绿云中。
小子忝枝叶。
亦攀丹桂丛。
谬以词赋重。
而将枚马同。
何日背淮水。
东之观土风。

其二

坐啸庐江静。
闲闻进玉觞。
去时无一物。
东壁挂胡床。

其三

英明庐江守。
声誉广平籍。
洒扫黄金台。
招邀青云客。
客曾与天通。
出入清禁中。
襄王怜宋玉。
愿入兰台宫。

阿瑟编校
</pre>
</font>
<center><A HREF="12.htm"><span style="background-color: #E1DFF2">上一页</span></a>      　　<a href="http://www.goldnets.com/"><span style="background-color: #E1DFF2">回首页</span></a>　　      <A HREF="14.htm"><span style="background-color: #E1DFF2">下一页</span></a></center>
</body>
</html>
