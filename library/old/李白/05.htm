<html>
<head><title>黄金书屋---李白诗全集 卷五 （乐府三十八首）</title></head>
<BODY TEXT="#000000" BGCOLOR="#E4EBF1" LINK="#0000EE" VLINK="#551A8B" ALINK="#FF0000">
<CENTER><B><FONT COLOR="#FF6666"><FONT POINT-SIZE="16">李白诗全集 卷五 （乐府三十八首）&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</FONT></FONT></B></CENTER>
<FONT SIZE=+1>
<pre>
阿瑟编校

发白马

将军发白马。
旌节度黄河。
箫鼓聒川岳。
沧溟涌涛波。  ( 涛一作洪 )
武安有震瓦。
易水无寒歌。
铁骑若雪山。
饮流涸滹沱。
扬兵猎月窟。
转战略朝那。
倚剑登燕然。
边烽列嵯峨。
萧条万里外。
耕作五原多。
一扫清大漠。
包虎戢金戈。


陌上桑

美女渭桥东。  ( 渭桥东一作湘绮衣 )
春还事蚕作。
五马如飞龙。  ( 龙一作花 )
青丝结金络。
不知谁家子。
调笑来相谑。
妾本秦罗敷。
玉颜艳名都。
绿条映素手。
采桑向城隅。
使君且不顾。
况复论秋胡。
寒□爱碧草。  【上将下虫】
鸣凤栖青梧。
托心自有处。
但怪旁人愚。
徒令白日暮。
高驾空踟蹰。


枯鱼过河泣

白龙改常服。
偶被豫且制。
谁使尔为鱼。
徒劳诉天帝。
作书报鲸鲵。
勿恃风涛势。
涛落归泥沙。
翻遭蝼蚁噬。
万乘慎出入。
柏人以为诫。  ( 诫一作识 )


丁都护歌  ( 都一作督 )

云阳上征去。
两岸饶商贾。
吴牛喘月时。
拖船一何苦。
水浊不可饮。
壶浆半成土。
一唱都护歌。  ( 都一作督 )
心摧泪如雨。
万人凿磐石。
无由达江浒。
君看石芒砀。
掩泪悲千古。


相逢行


朝骑五花马。
谒帝出银台。
秀色谁家子。
云车珠箔开。  ( 车一作中 )
金鞭遥指点。
玉勒近迟回。
夹毂相借问。
疑从天上来。  ( 疑一作知 )
蹙入青绮门。  ( 蹙一作邀 )
当歌共衔杯。

( 以上二句一作
娇羞初解佩。
语笑共衔杯。)

衔杯映歌扇。
似月云中见。
相见不得亲。  ( 得一作相 )
不如不相见。
相见情已深。  ( 情已一作已情 )
未语可知心。
胡为守空闺。
孤眠愁锦衾。
锦衾与罗帏。
缠绵会有时。
春风正澹荡。
暮雨来何迟。
愿因三青鸟。
更报长相思。

( 一本无以下六句 )

光景不待人。
须臾发成丝。
当年失行乐。
老去徒伤悲。
持此道密意。
毋令旷佳期。


千里思

李陵没胡沙。
苏武还汉家。
迢迢五原关。
朔雪乱边花。  ( 一作愁见雪如花 )
一去隔绝国。
思归但长嗟。
鸿雁向西北。
因书报天涯。  ( 因一作飞 )


树中草

鸟衔野田草。
误入枯桑里。
客土植危根。
逢春犹不死。
草木虽无情。
因依尚可生。
如何同枝叶。
各自有枯荣。


君马黄

君马黄。
我马白。
马色虽不同。
人心本无隔。
共作游冶盘。
双行洛阳陌。
长剑既照曜。
高冠何□赫。  【赤色】
各有千金裘。
俱为五侯客。
猛虎落陷阱。
壮夫时屈厄。
相知在急难。
独好亦何益。  ( 亦一作知 )


拟古

融融白玉辉。
映我青蛾眉。
宝镜似空水。
落花如风吹。
出门望帝子。
荡漾不可期。
安得黄鹤羽。
一报佳人知。


折杨柳

垂杨拂绿水。
摇艳东风年。  ( 摇艳一作艳裔 )
花明玉关雪。
叶暖金窗烟。
美人结长想。  ( 想一作恨 )
对此心凄然。  ( 对此一作相对 )
攀条折春色。
远寄龙庭前。  ( 庭前一作沙边 )


少年子

青云年少子。  ( 年少一作少年 )
挟弹章台左。
鞍马四边开。
突如流星过。
金丸落飞鸟。
夜入琼楼卧。
夷齐是何人。
独守西山饿。


紫骝马

紫骝行且嘶。
双翻碧玉蹄。
临流不肯渡。
似惜锦障泥。
白雪关山远。  ( 山一作城 )
黄云海戍迷。  ( 戍一作树 )
挥鞭万里去。
安得念春闺。  ( 念一作恋 )


少年行二首

其一

击筑饮美酒。
剑歌易水湄。
经过燕太子。
结托并州儿。
少年负壮气。
奋烈自有时。
因击鲁句践。  ( 击一作声 )
争博勿相欺。

其二

五陵年少金市东。
银鞍白马度春风。
落花踏尽游何处。
笑入胡姬酒肆中。


白鼻□  【蜗换马旁】

银鞍白鼻□。   【蜗换马旁】
绿地障泥锦。
细雨春风花落时。  ( 一作春风细雨落花时 )
挥鞭直就胡姬饮。  ( 直一作且 )


豫章行

胡风吹代马。  ( 一作燕人攒赤羽 )
北拥鲁阳关。
吴兵照海雪。
西讨何时还。
半渡上辽津。
黄云惨无颜。
老母与子别。
呼天野草间。
白马绕旌旗。  ( 白马一作百鸟 )
悲鸣相追攀。
白杨秋月苦。
早落豫章山。
本为休明人。
斩虏素不闲。
岂惜战斗死。
为君扫凶顽。
精感石没羽。
岂云惮险艰。
楼船若鲸飞。
波荡落星湾。
此曲不可奏。
三军鬓成斑。


沐浴子

沐芳莫弹冠。
浴兰莫振衣。
处世忌太洁。
至人贵藏晖。  ( 至一作志 )
沧浪有钓叟。
吾与尔同归。


高句骊

金花折风帽。
白马小迟回。
翩翩舞广袖。
似鸟海东来。


静夜思

床前明月光。   ( 明一作看 )
疑是地上霜。
举头望明月。
低头思故乡。


渌水曲

渌水明秋日。  ( 日一作月 )
南湖采白苹。
荷花娇欲语。
愁杀荡舟人。


凤凰曲

嬴女吹玉萧。
吟弄天上春。
青鸾不独去。
更有携手人。
影灭彩云断。
遗声落西秦。


凤台曲

尝闻秦帝女。
传得凤凰声。
是日逢仙子。
当时别有情。
人吹彩萧去。
天借绿云迎。
曲在身不返。  ( 曲一作心 )
空余弄玉名。


从军行

从军玉门道。
逐虏金微山。
笛奏梅花曲。
刀开明月环。
鼓声鸣海上。
兵气拥云间。
愿斩单于首。
长驱静铁关。


秋思

春阳如昨日。
碧树鸣黄鹂。
芜然蕙草暮。
飒尔凉风吹。
天秋木叶下。
月冷莎鸡悲。
坐愁群芳歇。
白露凋华滋。


春思

燕草如碧丝。
秦桑低绿枝。
当君怀归日。
是妾断肠时。
春风不相识。
何事入罗帏。


秋思

燕支黄叶落。  ( 燕支一作阏氏 )
妾望白登台。  ( 白一作自 )
海上碧云断。  ( 海上一作月出 )
单于秋色来。  ( 单于一作蝉声 )
胡兵沙塞合。
汉使玉关回。
征客无归日。
空悲蕙草摧。


子夜吴歌  ( 一作子夜四时歌 )

春歌

秦地罗敷女。
采桑绿水边。
素手青条上。
红妆白日鲜。
蚕饥妾欲去。
五马莫留连。


夏歌

镜湖三百里。
菡萏发荷花。
五月西施采。
人看隘若耶。
回舟不待月。
归去越王家。


秋歌

长安一片月。
万户捣衣声。
秋风吹不尽。
总是玉关情。
何日平胡虏。
良人罢远征。


冬歌

明朝驿使发。
一夜絮征袍。
素手抽针冷。
那堪把剪刀。
裁缝寄远道。
几日到临洮。


对酒行

松子栖金华。
安期入蓬海。
此人古之仙。
羽化竟何在。
浮生速流电。
倏忽变光彩。
天地无凋换。
容颜有迁改。
对酒不肯饮。
含情欲谁待。


估客行  ( 行一作乐 )

海客乘天风。
将船远行役。
譬如云中鸟。
一去无踪迹。


捣衣篇

闺里佳人年十余。
颦蛾对影恨离居。
忽逢江上春归燕。
衔得云中尺素书。
玉手开缄长叹息。
狂夫犹戍交河北。  ( 狂一作征 )
万里交河水北流。
愿为双燕泛中洲。
君边云拥青丝骑。
妾处苔生红粉楼。
楼上春风日将歇。
谁能揽镜看愁发。
晓吹员管随落花。
夜捣戎衣向明月。
明月高高刻漏长。
真珠帘箔掩兰堂。
横垂宝幄同心结。
半拂琼筵苏合香。
琼筵宝幄连枝锦。
灯烛荧荧照孤寝。
有便凭将金剪刀。
为君留下相思枕。
摘尽庭兰不见君。
红巾拭泪生氤氲。
明年若更征边塞。
愿作阳台一断云。


少年行  ( 此诗严粲云是伪作 )

君不见淮南少年游侠客。
白日球猎夜拥掷。  【毛求】
呼卢百万终不惜。
报仇千里如咫尺。
少年游侠好经过。
浑身装束皆绮罗。
蕙兰相随喧妓女。
风光去处满笙歌。
骄衿自言不可有。
侠士堂中养来久。
好鞍好马乞与人。
十千五千旋沽酒。
赤心用尽为知己。
黄金不惜栽桃李。
桃李栽来几度春。
一回花落一回新。
府县尽为门下客。
王侯皆是平交人。
男儿百年且乐命。
何须徇书受贫病。  ( 徇一作读 )
男儿百年且荣身。
何须徇节甘风尘。
衣冠半是征战士。
穷儒浪作林泉民。
遮莫枝根长百丈。
不如当代多还往。
遮莫姻亲连帝城。
不如当身自簪缨。
看取富贵眼前者。
何用悠悠身後名。


长歌行

桃李待日开。  ( 待一作得 )
荣华照当年。
东风动百物。
草木尽欲言。
枯枝无丑叶。
涸水吐清泉。
大力运天地。
羲和无停鞭。
功名不早著。
竹帛将何宣。
桃李务青春。
谁能贯白日。
富贵与神仙。
蹉跎成两失。
金石犹销铄。
风霜无久质。
畏落日月後。
强欢歌与酒。  ( 欢一作饮 )
秋霜不惜人。
倏忽侵蒲柳。


长相思

日色已尽花含烟。
月明如素愁不眠。
赵瑟初停凤凰柱。
蜀琴欲奏鸳鸯弦。
此曲有意无人传。
愿随春风寄燕然。
忆君迢迢隔青天。
昔日横波目。  ( 日一作时 )
今成流泪泉。
不信妾肠断。
归来看取明镜前。


猛虎行  ( 此诗萧士□云是伪作 )  【上彬下贝】

朝作猛虎行。
暮作猛虎吟。
肠断非关陇头水。
泪下不为雍门琴。
旌旗缤纷两河道。
战鼓惊山欲倾倒。  ( 倾一作颠 )
秦人半作燕地囚。
胡马翻衔洛阳草。
一输一失关下兵。
朝降夕叛幽蓟城。
巨鳌未斩海水动。
鱼龙奔走安得宁。
颇似楚汉时。
翻覆无定止。
朝过博浪沙。
暮入淮阴市。
张良未遇韩信贫。
刘项存亡在两臣。
暂到下邳受兵略。
来投漂母作主人。
贤哲栖栖古如此。
今时亦弃青云士。
有策不敢犯龙鳞。
窜身南国避胡尘。
宝书玉剑挂高阁。  ( 玉一作长 )
金鞍骏马散故人。
昨日方为宣城客。
制铃交通二千石。
有时六博快壮心。
绕床三匝呼一掷。
楚人每道张旭奇。
心藏风云世莫知。
三吴邦伯皆顾盼。  ( 皆一作多 )
四海雄侠两追随。  ( 两追随一作皆相推 )
萧曹曾作沛中吏。
攀龙附凤当有时。
溧阳酒楼三月春。
杨花茫茫愁杀人。  ( 茫茫一作漠漠 )
胡雏绿眼吹玉笛。  ( 雏一作人 )
吴歌白□飞梁尘。  【贮换丝旁】
丈夫相见且为乐。  ( 相见一作到处 )
槌牛挝鼓会众宾。
我从此去钓东海。
得鱼笑寄情相亲。


去妇词  ( 一作顾况诗 )

古来有弃妇。
弃妇有归处。
今日妾辞君。
辞君遣何去。
本家零落尽。
恸哭来时路。
忆昔未嫁君。
闻君却周旋。
绮罗锦绣段。
有赠黄金千。
十五许嫁君。
二十移所天。
自从结发日未几。
离君缅山川。
家家尽欢喜。
孤妾长自怜。
幽闺多怨思。
盛色无十年。
相思若循环。
枕席生流泉。
流泉咽不扫。
独梦关山道。
及此见君归。

君归妾已老。
物情恶衰贱。
新宠方妍好。
掩泪出故房。
伤心剧秋草。
自妾为君妻。
君东妾在西。
罗帏到晓恨。
玉貌一生啼。
自从离别久。
不觉尘埃厚。
尝嫌玳瑁孤。
犹羡鸳鸯偶。
岁华逐霜霰。
贱妾何能久。
寒沼落芙蓉。
秋风散杨柳。
以此憔悴颜。
空持旧物还。
余生欲何寄。
谁肯相牵攀。
君恩既断绝。
相见何年月。
悔倾连理杯。
虚作同心结。
女萝附青松。
贵欲相依投。
浮萍失绿水。
教作若为流。
不叹君弃妾。
自叹妾缘业。
忆昔初嫁君。
小姑才倚床。
今日妾辞君。
小姑如妾长。
回头语小姑。
莫嫁如兄夫。

</pre>
</font>
<center><A HREF="04.htm"><span style="background-color: #E1DFF2">上一页</span></a>      　　<a href="http://www.goldnets.com/"><span style="background-color: #E1DFF2">回首页</span></a>　　      <A HREF="06.htm"><span style="background-color: #E1DFF2">下一页</span></a></center>
</body>
</html>
