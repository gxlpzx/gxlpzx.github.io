<html>
<head>
<title>黄金书屋---聊斋志异</title>
   <META HTTP-EQUIV="Content-Type" CONTENT="text/html; charset=utf-8">
<style>
#page {position:absolute; z-index:0; left:0px; top:0px}
.content {font: 12pt/16pt "宋体"} 
.content1 {font: 9pt/12pt "宋体"} 
</style>
</head>
<BODY TEXT="#000000" BGCOLOR="#E4EBF1" LINK="#0000EE" VLINK="#551A8B" ALINK="#FF0000">
<span class="content1">
<A HREF="index.html">聊斋志异</A>
</span>
<CENTER><B><FONT FACE="楷体_GB2312"><FONT COLOR="#FF6666"><FONT SIZE=5>荞中怪</FONT></FONT></font></B></CENTER>
<center><HR WIDTH="85%"></CENTER>
<div align="center">
<table border="0">
  <tr>
    <td><pre><span class="content">    长山安翁者，性喜操农功。秋间荞熟，刈堆陇畔。时近村有盗稼者，因命佃人乘月辇运
登场，俟其装载归，而自留逻守。遂枕戈露卧。目稍瞑，忽闻有人践荞根咋咋作响。心疑暴
客，急举首，则一大鬼高丈余，赤发盨须，去身已近。大怖，不遑他计，踊身暴起狠刺之。
鬼鸣如雷而逝。恐其复来，荷戈而归。迎佃人于途，告以所见，且戒勿往。众未深信。越日
曝麦于场，忽闻空际有声。翁骇曰：“鬼物来矣！”乃奔，众亦奔。移时复聚，翁命多设弓
弩以俟之。异日果复来，数矢齐发，物惧而遁。二三日竟不复来。
    麦既登仓，禾黠杂遝，翁命收积为垛，而亲登践实之，高至数尺。忽遥望骇曰：“鬼物
至矣！”众急觅弓矢，物已奔翁。翁仆，龁其额而去。共登视，则去额骨如掌，昏不知人。
负至家中，遂卒。后不复见。不知其为何怪也。
    ------------------
　　黄金书屋Youth扫描校对||http://goldbook.yeah.net/
    转载请保留，谢谢！
</span></pre>
 </td>
  </tr>
</table>
</center>
</div>
<center><A HREF="011.htm"><IMG SRC="up.gif"alt="前" nosave border=0></A><a href="index.html"><img src="home.gif" alt="回黄金书屋" nosave border=0></A><A HREF="013.htm"><IMG SRC="next1.gif" alt="后" nosave border=0></A></center>
</body>
</html>
