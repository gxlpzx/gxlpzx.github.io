<html>
<head>
<title>黄金书屋---聊斋志异</title>
   <META HTTP-EQUIV="Content-Type" CONTENT="text/html; charset=utf-8">
<style>
#page {position:absolute; z-index:0; left:0px; top:0px}
.content {font: 12pt/16pt "宋体"} 
.content1 {font: 9pt/12pt "宋体"} 
</style>
</head>
<BODY TEXT="#000000" BGCOLOR="#E4EBF1" LINK="#0000EE" VLINK="#551A8B" ALINK="#FF0000">
<span class="content1">
<A HREF="index.html">聊斋志异</A>
</span>
<CENTER><B><FONT FACE="楷体_GB2312"><FONT COLOR="#FF6666"><FONT SIZE=5>负尸</FONT></FONT></font></B></CENTER>
<center><HR WIDTH="85%"></CENTER>
<div align="center">
<table border="0">
  <tr>
    <td><pre><span class="content">    有樵夫赴市，荷杖而归，忽觉杖头如有重负。回顾见一无头人悬系其上，大惊。脱杖乱
击之，遂不复见。骇奔至一村，时已昏暮，有数人爇火照地，似有所寻。近问讯，盖众适聚
坐，忽空中堕一人头，须发蓬然，倏忽已渺。樵人亦言所见，合之适成一人，究不解其何
来。后有人荷篮而行，忽见其中有人头，人讶诘之，始大惊，倾诸地上，宛转而没。
    ------------------
　　黄金书屋Youth扫描校对||http://goldbook.yeah.net/

</span></pre>
 </td>
  </tr>
</table>
</center>
</div>
<center><A HREF="313.htm"><IMG SRC="up.gif"alt="前" nosave border=0></A><a href="index.html"><img src="home.gif" alt="回黄金书屋" nosave border=0></A><A HREF="315.htm"><IMG SRC="next1.gif" alt="后" nosave border=0></A></center>
</body>
</html>
